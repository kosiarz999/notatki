"Elzenberg cytuje z aprobatą (19.III.1944) czyjeś powiedzenie, że „poeta to nieudany mistyk", un mystique manqtd. Zamiast „poeta" wstawmy „lewak". To od razu tłumaczy nam jego małą czułość na argumenty. Skoro przed okiem duszy majaczy mu mistyczna visio beatifica „humanistycznie" uszczęśliwionej ludzkości, to jak ma się go imać logika. Jest w lewaku coś z mistyka, ale przenicowanego na lewą stronę — zeksterioryzowanego. A melioryzm — od Rousseau po tzw. „zielonych" — jest fundamentem całej jego ideologii. (I niech nas nie myli kwestia ich dużej liczebności. Nieudanych mistyków jest więcej niż myślimy, a odsłaniają się właśnie tak.) 
(...)
Tychizm to realistyczny fatalizm; mistycyzm to idealistyczny woluntaryzm. Pierwszemu pokrewny jest duch nauki, a także duch chrześcijaństwa, zwłaszcza augustyńsko-kalwińskiego; drugiemu pokrewny jest duch lewactwa i duch magii, gdy przez „lewactwo" rozumieć zapędy do naprawiania świata nie liczące się z realiami natury ludzkiej. A pejoryzm i melioryzm to są — odpowiednio — dwie antropologie, ku którym nosiciele tamtych dwu postaw stale ciążą. Pejorysta uznaje istnienie diabelstwa, meliorysta nie może w nie uwierzyć, choćby miał je przed oczyma."