"Dlatego jestem bardzo sceptyczny i krytyczny wobec transplantacji - przeszczepów ludzkich organów. Zwłoki ludzkie, młode zwłoki, stanowią dziś cenny surowiec. Podobno w Ameryce cena takich zwłok wynosi dwa miliony dolarów. Tam się je wypatroszy całkowicie, co tylko się zostanie wykorzystane: odpowiednio zakonserwowane, od razu wszczepione. Niektóre organy muszą być przeszczepiane natychmiast, inaczej się zepsują. Mięso musi być świeże – czy to będzie wołowina, czy ludzina, to obojętne. Ci zwolennicy czy entuzjaści wręcz tej techniki przeszczepowej zupełnie nie są świadomi, że to ma swoje dalekie konsekwencje. Zmiana stosunku człowieka do ludzkich zwłok, które przez tysiąclecia były przedmiotem czci i szacunku, oznacza przewrót cywilizacyjny. Grzebanie zwłok to był jeden z pierwszych symptomów człowieczeństwa. A teraz zwłoki zmienia w surowiec. Utylizację zwłok nazywa się darami miłości. Ta zmiana naszego stosunku do tego, co było człowiekiem, a jest już tylko ludzkimi zwłokami, musi pociągnąć za sobą także zmianę stosunku do człowieka żywego.

Ludzkość poszła na ludożerstwo. Transplantacje to jest przecież konsumowanie zwłok ludzkich. Dziś cywilizacja jest cywilizacją kultu życia rozumianego jako dążność do przedłużania życia za wszelką cenę. Dążność do przedłużania życia jest nas wbudowana genetycznie, ale dążność do przedłużania życia za każdą cenę nie jest w nas wbudowana genetycznie. To jest właśnie ten przedział, w którym genetyka pozostawia nam pewien luz. Transplantacje są w istocie powrotem do ludożerstwa, co próbuje się zasłonić innym nazewnictwem, bo tamto nieprzyjemnie brzmi. Ludożercy nie lubią, jak im się zagląda do garnka. Więc się taką pokrywkę słowną na ten garnek kładzie. Jedną z tych pokrywek jest mówienie, że te zwłoki to są „dawcy": jakby trup mógł być czegokolwiek „dawcą".

Genetyczna dążność do przedłużania życia nie oznacza, że za każdą cenę. To pokazały łagry radzieckie i niemieckie obozy koncentracyjne. Tam dawców było mnóstwo, ale ludzie woleli umierać z głodu niż pójść na ludożerstwo. A nasza cywilizacja na to poszła. Zdumiewa, że poszedł na to także Kościół - jakby nie rozumiejąc, że to jest przewrót w naszym myśleniu; że zwłoki ludzkie - te resztki, które po człowieku zostają - stanowią przedmiot czyjejś miłości. To są pozostałości po kimś, kogo ktoś kochał. I choć wiadomo, że ulegną potem okropności rozkładu, traktowało się je z najwyższym pietyzmem jako pewne sacrum. I słusznie, bo z nich emanuje świętość śmierci. To sacrum przekształca się w naszej epoce w zbiór części zamiennych.

Po to, żeby do tego surowca jak najszybciej się dobrać, robi się różne sztuczki. Zmienia się definicję śmierci. Klasyczna definicja śmierci była znana od dawna: nieodwracalne ustanie krążenia krwi. Czy ktoś naprawdę umarł, to się sprawdzało w ten sposób - sam to robiłem kiedyś, odwracało się zwłoki i patrzyło, czy na plecach są plamy opadowe; bo wtedy widać, że krew nie krąży, tylko spływa w dół. Teraz, żeby do zwłok jak najszybciej się dobrać - zanim jeszcze będą te plamy opadowe, bo wtedy już są mało użyteczne - zmieniono definicję śmierci z krążeniowej na mózgową: tak zwana mózgowa definicja śmierci. Po co? Tylko po to, by do zwłok, w których serce jeszcze pulsuje i wobec tego organy są w stanie świeżości, można się jak najszybciej dobrać.

Transplantacje są zmianą koncepcji, nie tylko tego, czym jest życie ludzkie. To jest zmiana koncepcji, czym jest człowieczeństwo. Jest taka modna ideologia, która nazywa siebie nowoczesnym humanizmem, a jest tylko mutacją komunizmu. Słowo humanizm ma dwa znaczenia: prawoskrętne i lewoskrętne. Ten nowoczesny jest lewoskrętny. Człowiek jest wartością najwyższą - tak mówią jedni i drudzy; ale człowiek zupełnie inaczej pojmowany. Według humanizmu lewoskrętnego człowiek to tyle co człekokształtność: dwie nogi, dwie ręce, to wartością najwyższą. Według prawoskrętnego człowiek to człowieczeństwo, pewne przymioty duchowe. Nie kształt zewnętrzny, który się mało różni od kształtu szympansa.

Człowieczeństwo to jest wartość, która tkwi w człowieku; i tylko o tyle człowiek ma jakąś wartość, o ile w nim ono tkwi. Utożsamianie człowieczeństwa z człekokształtnością i zasadę, że życie jest wartością najwyższą, nazywam biolatrią, kultem życia. W imię tej biolatrii broni się transplantacji. Bo to przecież służy życiu. A czy służy człowieczeństwu? To nieważne."

Prof. Bogusław Wolniewicz, "W stronę rozumu", s. 112 - 114.

"Korzeniem religii jest śmierć. Fakt, że religia ma taki korzeń, sprawia - jak mówił myśliciel francuski Benjamin Constant (1767-1830) - że jest w religii coś niezniszczalnego. Korzeniem tym, według mojej teorii, jest śmierć, a śmierć jest niezniszczalna. Skoro zaś religia z tego niezniszczalnego korzenia wyrasta, to jakkolwiek by ją obcinano, będzie odrastać stale od nowa. Jej formy - czyli pędy, które puszcza ten korzeń - będą się zmieniały, ale odrastać nie przestanie.

Niezniszczalność tego korzenia pewnemu słuchaczowi „Głosu Racjonalnego" bardzo się nie podobała. Napisał: „Nie podoba mi się to społeczne przekonanie o nieuchronności śmierci wypowiedziane ustami Pana Profesora. Zamiast wziąść się do roboty i spróbować przedłużać ludzkie życie w nieskończoność, to się śmierci poddajemy. Bez sensu! Pierwsza osoba, która dożyje 150 lat, już się pewnie narodziła". Tak pisze i ma mi wyraźnie za złe, że to jego przekonanie naruszam. 
(...)
Słuchacz mówi, że pierwsza osoba, która dożyje 150 lat, już się pewnie narodziła. Te 150 lat to mrzonka. Czy górna granica ludzkiego wieku to jest lat 90, 100, 150 czy 250, metafizycznie jest to bez znaczenia. 
(...)
Fakt, że granicę daje się przesunąć, nie ma dla nieuchronności śmierci, ani dla faktu, że jest ona korzeniem religii, znaczenia. A poza tym to jest mrzonka. Rzeczywiście w ciągu ostatnich 250 lat, od drugiej połowy XVIII wieku, przeciętna długość życia ludzkiego w cywilizacji Zachodu się podwoiła. Przedtem to było trzydzieści i kilka lat, a teraz jest siedemdziesiąt i kilka. Przyrost zatem ogromny.

Ten przyrost został jednak osiągnięty głównie (bo są też inne czynniki) przez olbrzymi spadek śmiertelności noworodków i niemowląt – dzięki postępom medycyny, a może jeszcze bardziej dzięki postępom higieny.

Jeżeli są dwie osoby i jedna żyje 80 lat, a druga 80 godzin, to średnią ich życia będzie 40 lat. A jeżeli teraz osoba, która żyła 80 godzin, przeżyje 40 lat, to średnia będzie 60 lat, czyli podskoczy o 50% w stosunku do tamtej. Przyrost został osiągnięty przez to, że jest coraz więcej ludzi starych.

Średnia życia ludzkiego wydłużyła się z trzydziestukilku do siedemdziesięciukilku lat. Natomiast oczekiwanie 150 lat jest mrzonką, bo dotyczy nie średniej długości życia tylko maksymalnej: maksymalnie przez pojedyncze jednostki ludzkie osiągalnej. Otóż maksymalna długość życia ludzkiego nie tylko ani drgnęła przez te ostatnie 250 lat; ona nie drgnęła przez ostatnie 2 i pół tysiąca lat - od starożytności. Maksymalna długość życia ludzkiego przez tych rekordzistów osiągana, to jest 100 i kilka, może stokilknaście lat. Medycyna nic na to nie poradzi. Słuchacz się prostu myli. Przedłużenie średniej długości życia bierze za przedłużenie maksymalnej, a przedłużyła się tylko pierwsza.

Dlaczego ta druga się nie przedłużyła? Bo długość maksymalna nie zależy od medycyny ani od higieny.

Długość maksymalna zależy od biologicznej konstrukcji gatunku ludzkiego. Musiałby powstać nowy gatunek biologiczny: inne istoty niż my, inaczej skonstruowane. Dlatego pozostaję przy swoim, że korzeniem religii jest nieuchronna śmierć, a przez to religijność - albo jak mówił Constant 'le sentiment religieux', czucie religijne - jest czymś niezniszczalnym w człowieku.
(...)
Jest zadziwiające - a może i nie zadziwiające – że gdy średnia życia ludzkiego wzrosła i do maksymalnej rzeczywiście się zbliżyła, wzrósł też strach przed śmiercią. Pamiętam, jak w czasie mojego życia to się zmieniło.

Myśl o śmierci wypiera się z życia publicznego, ze świadomości. Tego kiedyś nie było. Po raz pierwszy spotkałem się ze zwłokami w czasach mojego dzieciństwa. Chodziłem do drugiej klasy szkoły powszechnej, miałem 8 lat i w naszej klasie koleżanka, też 8-letnia dziewczynka, zmarła. Nie wiem na co, na jaką chorobę. Cała klasa poszła do kostnicy obejrzeć otwartą trumnę z jej zwłokami, tam się pomodlić. Potem cała klasa była na pogrzebie. Czy to jest dziś do pomyślenia? To dziwne zjawisko i nie będę próbował go interpretować, bo można je interpretować różnie. Średnia życia się przedłuża, a strach przed jego końcem w miarę przedłużania nie maleje, tylko rośnie.

Józef Ratzinger, zanim jeszcze został papieżem Benedyktem XVI, opublikował książkę „Śmierć i życie wieczne" (1977), bardzo wartą lektury. Mówi tam coś na temat, który tutaj poruszamy; i pokazuje, że to, co pisze ów słuchacz, to jest w każdym razie stanowisko głęboko niechrześcijańskie. Józef Ratzinger powiedział: „Właściwością chrześcijaństwa jest przekonanie o powadze ludzkiego życia. Są w tym życiu sprawy nieodwołalne i jest nieodwołalne zniszczenie. Taka jest rzeczywistość i chrześcijanin musi być świadomy tej rzeczywistości". To jest wyróżnik chrześcijanina. Dlatego sam pozwalam sobie zaliczać się do wyznawców tej wiary - nie tylko dlatego, że jestem ochrzczony, ale i dlatego, że uznaję tę właściwość chrześcijaństwa. Są rzeczy nieodwołalne, a symbolem rzeczy nieodwołalnych jest właśnie śmierć.

W tej samej książce Józef Ratzinger mówi: „Śmierć to jest w życiu ludzkim brama, przez którą wkracza w nie metafizyka". To nie jest jedyna brama, przez którą wkracza w nasz świat metafizyka, ale to jest brama główna. I chrześcijanin jest tego świadomy.

W przebiegu czasu, nad którym krzywa naszego życia jest rozpięta, są, jak widzieliśmy - dwa momenty metafizyczne: moment poczęcia, kiedy z Niebytu zostajemy wrzuceni w Byt, i moment śmierci, kiedy z Bytu zostajemy wyrzuceni z powrotem w Niebyt. Myślę, że Jego Świątobliwość Benedykt XVI, podkreślając prawdę o nieodwołalności i nieuchronności owych granic, wskazał coś w chrześcijaństwie niezwykle ważnego.

Jakie sprawy są ostateczne? Jest tylko jedna sprawa ostateczna w życiu człowieka, a tą jest śmierć. Jaki jest mój stosunek do śmierci? Dwie rzeczy wydają mi się tu warte powiedzenia.

Śmierć jest w życiu ludzkim czymś ogromnym. Dlatego znajduje ogromny wyraz, a tym jest religia. Gdybyśmy nie musieli umierać i nie byli świadomi tego, że będziemy umierać, nie byłoby religii. Religia pojawia się wtedy, kiedy człowiek uświadamia sobie, że jego życie ma kres. Korzeniem religii jest śmierć, a religia jest czymś ogromnym, bo śmierć jest czymś ogromnym. To, że religia ma taki korzeń, jest gwarancją jej niezniszczalności. Tym, co w niej niezniszczalne, jest ta rzecz ostateczna, przed wszystkimi nami stojąca: to przejście z Bytu w Niebyt, czyli powrót tam, skąd się pojawiliśmy. 
(...)
Są ludzie, którzy chcieliby istnienie swoje przedłużać za wszelką cenę. Przejście z Bytu w Niebyt jak najdalej odsuwać i odsuwać. Ja do nich nie należę, takiego pędu we mnie nie ma. Umierać każdemu smutno, to prawda. Mnie też, ale żeby to za wszelką cenę odsuwać - nie mam w sobie takiego impulsu. Robię, co trzeba, żeby jeszcze w jako takiej formie istnieć, ale myślę, że jest w życiu granica, po przekroczeniu której dalsze trwanie w Bycie nie ma już sensu. Nic dobrego z tego nie wynika ani dla mnie, ani dla nikogo. To po co dalej?

Ludzkość dzieli się na dwie populacje: na tych, których perspektywa własnej śmierci przeraża, i tych, których nie powiem, że nie przeraża, ale którzy mają do niej stosunek rzeczowy. Wielki spór o tę rzeczowość w naszej cywilizacji dopiero się zaczyna.

Myślę, że ta różnica postaw zależy nie tyle od kontekstu metafizycznego, ile od genów. Wprawdzie w jednym zgodziłbym się z tymi, co tutaj o kontekst metafizyczny pytają: jest związek śmierci nie tylko z religią, ale także z metafizyką. „Śmierć to są wrota, przez które w nasze życie wkracza metafizyka" - rzekł Ratzinger. Gdybyśmy nie musieli umierać, to byśmy w tej codzienności utkwili i myśleli, że to będzie tak szło i szło: te auta nasze i te nasze telewizory, i te grillowania; a także prace i zmartwienia, awanse i degradacje, martwienie się, co powie szef. Cały ten młyn codzienności, w którym tak dobrze skądinąd się czujemy i którego nam zupełnie nie chce się opuszczać. Gdybyśmy wiedzieli, że go opuszczać nie musimy, żadna metafizyka by nam do głowy nie przyszła. A tutaj wkracza ona w nasze życie jako skandal metafizyczny. Myśmy się tak natrudzili, nagromadzili tyle dóbr i tyle się nakształcili, a teraz mamy to wszystko rzucić i do ziemi iść?!

Skandal metafizyczny. Stosunek do tego skandalu mało zależy od naszych przekonań. Wielki myśliciel XVIII-wieczny David Hume (1711-1776) napisał traktat też bardzo wart czytania: „Dialogi o religii naturalnej". Wskazuje tam, że śmierć jest w życiu ludzkim czymś tak niepojętym i tak dramatycznym przełomem, że niezależnie od tego, czy po niej coś jest, czy nie jest, musi przerażać. Nie sądzę, by podział na wierzących i niewierzących był tu tak bardzo istotny.

To wyda się może dziwne albo przesadzone, ale tak myślę."

"W stronę rozumu", s.148 - 154."