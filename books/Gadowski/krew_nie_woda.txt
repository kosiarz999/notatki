Jako, że jestem po lekturze "Krew nie woda" Gadowskiego to postanowiłem wyciągnąć dwa naprawdę ciekawe fragmenty jego książki, dotyczące transformacji ustrojowej w Polsce i jak ona tak naprawdę wyglądała. Enjoy!

"Wiktor Suworow zwrócił kiedyś moją uwagę na fakt, że Związek Sowiecki w istocie był rządzony przez precyzyjnie skonstruowany triumwirat: GRU, KGB i KC KPZR. Rolę rozjemcy i ostatecznego arbitra pomiędzy wiecznie konkurującymi ze sobą służbami cywilnymi i wojskowymi odgrywała „Matuszka Partia". 
Podobne konstrukcje funkcjonowały we wszystkich państwach satelickich wobec Moskwy. Wniosek z tego prosty - w krajach dawnego bloku wschodniego. 
Z chwilą gdy partii zabrakło, nastał okres „pieriedyszki" i „pieriesłriełki". Kryminalno-nomenklaturowe gangi starły się w bitwach o przejęcie państwowego dotąd majątku. Bitwa o pieniądze i wpływy przybierała różne formy. Na Ukrainie Rinat Achmietow musiał powystrzelać swoich konkurentów, co przypłacił zresztą śmiercią brata. W Bułgarii i Serbii mafijne wojny trwały przez kilkanaście lat. Nawet w byłej NRD śmiertelny strzał w głowę dosięgnął pierwszego szefa Urzędu Powierniczego zarządzającego masą spadkową po nieodżałowanym Honeckerze. Na Słowacji trup ścielił się gęsto. W Rumunii Securitate powybijała wszystkich znaczniejszych pionierów kapitalizmu i rządzi do dziś. W Bułgarii ścierały się ze sobą gangi byłych olimpijczyków: ciężarowców, zapaśników i bokserów. 
W Polsce pierwsze, klikowo powiązane, gangi powstały w oparciu o byłych konfidentów służb specjalnych: wojskowych i cywilnych. W mafijnych porachunkach pomiędzy „wojskowymi" i „cywilami" zginęli m.in. były minister sportu Jacek Dębski i były komendant główny policji Marek Papała. Postkomunistyczne gangi doprowadziły prawdopodobnie także do śmierci szefa NIK, Waleriana Pańki. To wszystko wiemy. Dużo mniej wiemy o międzynarodowych aferach, które doprowadziły w naszym kraju do swoistej „pierwotnej akumulacji kapitału". Mało wiemy o aferze z tzw. mieniem przesiedleńczym, kiedy tysiące samochodów z USA przemycano do Polski przy pomocy przekupionych dyplomatów o korzeniach rodem z PRL. Niewiele wiemy o zniknięciu ponad trzydziestu peerelowskich central handlu zagranicznego, kiedy w cudowny sposób wyparowały z ich kont dewizowych setki milionów dolarów. Ledwie dotknęliśmy gigantycznej afery przejmowania pożydowskich kamienic w wielu polskich miastach. Bałagan panujący w Ministerstwie Finansów w sprawie tzw. umów indemnizacyjnych sprawił, że odnowione samorządy były praktycznie bezbronne wobec oszustów przejmujących kamienice (często kierowanych przez tajemniczą grupę „Y" z II Zarządu Sztabu Generalnego Ludowego Wojska Polskiego). W cieniu widowiskowej działalności gangów z Pruszkowa i Wołomina, barwnych — opiewanych przez egzaltowanych dziennikarzy — strzelanin, następowało tworzenie nowej klasy posiadaczy.

W Nowym Jorku spotkałem się z Marianem — świadkiem koronnym amerykańskiej DEA w procesach mafii narkotykowej. Opowiadał mi o tonach kokainy przerzucanej do Polski przez grupy, w których znajdowali się zarówno znani gangsterzy, jak i czołowi politycy. W tej sprawie intensywne śledztwo prowadziła krakowska Prokuratura Apelacyjna —ustalenia były takie, że słysząc o historiach znanych polskich kapitalistów i polityków, przecierałem z niedowierzaniem oczy. Śledztwo nigdy się nie zakończyło, co więcej - w momencie przejęcia władzy przez Platformę Obywatelską sensacyjne śledztwo rozpłynęło się we mgle. Nie ma go - i jakby nigdy nie było. Marian opowiadał mi o tym, jak latał helikopterem z Ireneuszem Sekułą i wspólnie wyszukiwali w Stanach Zjednoczonych działki, w które mogły zostać zainwestowane pieniądze nieboszczki PZPR, mówił o przekupionych konsulach, prezydentach miast, o rozmowach z włoską mafią na temat inwestowania mafijnych pieniędzy w polskie inwestycje samorządowe - o tym dziś też ani widu, ani słychu. Czasem zastanawiam się, czy to wszystko przyśniło mi się w jakimś złym śnie, czy ja naprawdę widziałem kiedyś te dokumenty i tych ludzi. Dziś w tych wszystkich sprawach panuje ugrzeczniona cisza, a każdy, kto śmie zadawać pytania, natychmiast jest rozjeżdżany."

"Śledztwa, które prowadziłem wspólnie z Przemysławem Wojciechowskim, odniosły spory sukces.

Do świadomości przeciętnego Polaka zaczęło docierać, że rządzona przez Jaruzelskiego PRL intensywnie współpracowała z terrorystami i handlowała z nimi bronią. Teraz ujawniam dokument, który pokazuje, że także w czasie rządów Tadeusza Mazowieckiego nic się nie zmieniło i terroryści nadal czuli się w Polsce jak ryby w wodzie.

W Układzie Warszawskim istniała daleko posunięta specjalizacja, jej reguły porządkowały nie tylko militarne cele „socjalistycznej wspólnoty", ale także tak prozaiczne sprawy jak handel bronią i wspieranie międzynarodowych organizacji terrorystycznych oraz bogacenie się na tym komunistycznych oficerów.

Bossowie z KPZR, GRU i KGB nie brudzili sobie rąk osobistymi kontaktami z RAF, Action directe, Czerwonymi Brygadami, Abu Nidal Organization czy cyrkową grupą „Carlosa". Za przekazywanie pieniędzy, rozkazów, broni oraz ukrywanie terrorystycznych morderców odpowiedzialne były służby państw satelickich. 
I tak bułgarska Drżawna Sigurnost posiadała specjalny wydział nakierowany na działalność przeciwko Turcji. W ramach II Zarządu Generalnego MSW działał tam, składający się z trzech sekcji, wydział do spraw działań przeciw Turcji.

Wydział V bułgarskiego MSW zajmował się działaniami przeciwko Grecji. Z dokumentów, które czytałem, wynika że Bułgarzy wspomagali zarówno organizację Szare Wilki (z niej wywodził się niedoszły zabójca. Jana Pawła II — Mehmet Ali Agca), ale także komunistyczną (terrorystyczną w swoich metodach działania) Partię Pracujących Kurdystanu Abdullaha Ocalana. Wydział turecki DS zajmował się też organizowaniem przemytu heroiny z tureckiej Anatolii na zachód Europy i do USA.

Czechosłowacka StB (Śtatna bezpećnost), a szczególnie bardzo aktywny Departament III tej służby, zajmowała się dostarczaniem broni, materiałów wybuchowych — szczególnie niewykrywalnego w latach osiemdziesiątych semteksu - dla terrorystów z Bliskiego Wschodu, Ameryki Południowej (Tupac Amaru, FARC i inne) i Europy Północnej (zabójstw na terytorium Skandynawii, przemyt syntetycznych narkotyków). Czechosłowackie służby zajmowały się też szkoleniem wybranych terrorystów. W 1988 roku, na poligonie należącym formalnie do zakładów Ceska zbrojovka został przeszkolony jeden z przywódców ataku Al Kaidy na nowojorski World Trade Center — Muhammad Ata. 
Czesi zajmowali się też utrzymywaniem na Zachodzie tzw. bezpiecznych domów — Departament IV StB był odpowiedzialny za tzw. martwe skrzynki wywiadu.

Węgierska AVO i AVH trudniły się dostarczaniem terrorystom dewiz oraz zapewniały im „godny odpoczynek" po ich akcjach.
Na Węgrzech wypoczywał m.in. „Carlos", który hucznie bawił się w budapesztańskich hotelach. Zarówno Janos Kadar (osobiście), jak i jego minister spraw wewnętrznych doskonale wiedzieli o wyczynach „Carlosa" na Węgrzech. W udzielonym mi wywiadzie „Carlos" wspominał, jak spotykał sią z węgierskim ministrem spraw wewnętrznych, który mawiał do niego: dear „Carlos", you are my son.

Działająca w NRD Stasi była najbardziej zaufaną służbą Kremla. Stasi sponsorowała wydawanie lewackiego pisma "Konkret", w którym publikowali m.in. Ulrike Meinhof, Gunter Grass czy Marcel Reich-Ranicki. 
W NRD, pod fałszywymi tożsamościami, ukrywali się terroryści z tzw. II generacji RAF. Szef Stasi Erich Mielke i wydział XVIII kierowany przez Markusa Wolfa (wywiad) mieli nieprzeliczone i najszersze kontakty z międzynarodowym ruchem terrorystycznym. W Berlinie Wschodnim był operowany postrzelony w 1981 roku w warszawskiej Victorii Abu Daoud — jak wraz z Przemysławem Wojciechowskim odkryliśmy, przygotowywał wtedy, na zlecenie Kremla, zamach na prezydenta Egiptu Sadata.

I wreszcie Polska — tu zarówno służby wojskowe (szczególnie II Zarząd Sztabu Generalnego), jak i cywilne SB nakierowane były na destabilizację państwa Izrael oraz wspieranie palestyńskich terrorystów z OWP Jasira Arafata i Abu Nidal Organization. PRL handlowała bronią zarówno z Irakiem i Libią, jak i z poszukiwanymi na całym świecie terrorystami, takimi jak Abu Nidal, „Carlos" i jeden z przywódców Czarnego Września Abu Daoud. Piszę o tym w wielkim, telegraficznym wręcz skrócie, aby zwrócić uwagę na fakt, że w Polsce, Bułgarii, na Węgrzech i w Czechach kontakty z dawnymi i nowymi terrorystami nie skończyły się w 1990 roku.

Oto wpadł mi w ręce ciekawy, nigdzie dotąd niepublikowany, dokument: 29 lutego 1990 roku (od kilku miesięcy działał już wtedy rząd Tadeusza Mazowieckiego) pułkownik magister Henryk Pawełczak, zastępca szefa zarządu Pomorskiego Okręgu Wojskowej Służby Wewnętrznej, sporządził wielce ciekawą, tajną analizę: "[...] Z posiadanych przez Szefostwo WSW informacji wynika, że największe zagrożenie pod tym względem [działania i organizowania się terrorystów — W.G.] występuje na Węgrzech, o czym świadczą następujące fakty: 
Postępuje organizowanie baz terrorystycznych na Węgrzech, głównie przez obywateli arabskich oraz państw zachodnich (szczególnie skandynawskich). Bazy terrorystyczne na Węgrzech są głównie wykorzystywane do planowania operacji oraz ukrycia ich sprawców. Uzyskane informacje wskazują na to, że większość zamachów w Libanie została przygotowana na Węgrzech. Organizacja Abu Nidala posiadająca swoje bazy na Węgrzech i w Polsce, przeżywa okresowe trudności, a jej przywódca znajduje się od kilku dni w areszcie domowym zastosowanym wobec niego przez Kadafiego. Prawdopodobnie areszt zastosowano na okres dialogu Libia — USA, który prowadzony jest z inicjatywy Kadafiego i ma na celu normalizację stosunków libijsko-amerykańskich. Stwierdzono próby przenikania na terytorium Węgier terrorystów „Frakcji Armii Czerwonej" z RFN. Posługują się oni paszportami duńskimi lub szwedzkimi. Nie należy również wykluczać możliwości wykorzystania naszego terytorium przez organizacje terrorystyczne z krajów Europy Zachodniej [...]." Dokument kończy się ciekawą sugestią: 
"Występujące w ostatnim okresie, w niektórych regionach naszego kraju, ataki grup młodzieżowych na budynki użyteczności publicznej cechowała brutalność i bezwzględność typowa dla terroryzmu." 
Jak widać, komunistyczne doświadczenia w kontaktach z prawdziwymi terrorystami WSW chciała wówczas wykorzystać do rozprawy z ruchami występującymi przeciwko układom Okrągłego Stołu.

W latach 90., a nawet w pierwszych latach nowego wieku nadal trwał handel bronią — nadzorowany już przez ludzi z WSI — z terrorystami i ludźmi poszukiwanymi międzynarodowymi listami gończymi. 
Interesy Abu Nidala w Polsce przejął Monzer al-Kassar, a potem Wiktor But. Obaj odsiadują teraz długoletnie wyroki więzienia w USA. Po ujęciu al-Kassara i Buta rozwiązano warszawską placówkę DEA. Nikt jednak nie wytoczył zarzutów przeciwko oficerom, którzy handlowali z nimi polską bronią. Nikt z głośnych dziennikarzy nie miał też odwagi, aby przestudiować akta z amerykańskich procesów obu przestępców. To jednak już zupełnie nowa opowieść.

Wyciągi z tych akt publikowałem już na swoim blogu na Salonie24, a być może opublikuję je także w formie książki, która pokaże, jak wielu współczesnych polityków i oficerów czerpało korzyści z międzynarodowego handlu bronią i ciemnych interesów z rosyjską mafią."