Do przeczytania - Andrzej Nowak


Dla niektórych czytelników może być zaskoczeniem, że Pan Profesor jest fanem oglądania seriali. Co można znaleźć we współczesnych filmach?
Czasem, w gąszczu usypiającej głupoty udaje mi się znaleźć „rozrywkę mądrą”, to jest taką, w której można się przejrzeć, zobaczyć naturę ludzką w scenach wyreżyserowanych tak, jak wymagałaby tego wielka powieść. Takie rzeczy można dziś spotkać choćby w tak znakomitych serialach, jak "Downtown Abbey", kolejne serie "Fargo", pierwsza seria "True Detective" czy dwie serie "Legionu". Coraz trudniej o wybitną realistyczną prozę.
Jaką dobrą literaturę ma Pan Profesor na myśli?
Ot choćby nieczytanego już chyba, niestety, Tomasza Manna, „Doktora Faustusa” czy „Czarodziejską górę”… W ostatnim czasie spotykam prozę podobnej intensywności u Zachara Prilepina – współczesnego pisarza rosyjskiego, stalinisty – niestety, ale geniusza w zgłębianiu ciemnych zakamarków ludzkiej.
Zachwyca mnie na przykład, kiedy już na pierwszej stronie „Doktora Faustusa” czytam zdanie o tak kunsztownej, wielokrotnie złożonej strukturze, bodaj na półtorej strony, że sama już ta forma, w połączeniu wzniosłości i ironii, rozwija moją wyobraźnię językową, a zarazem intryguje, zachęca, by iść dalej, w głąb tej opowieści. Z kolegi np. fenomenalna trafność uchwycenia szczegółu, przedstawienia rzeczywistości w paru zaledwie słowach, urzeka mnie u Czechowa.
Chyba nie znajdziemy zdania dłuższego niż w „Jesieni patriarchy” Marqueza, zdania na kilkanaście stron.
Tak, ale u niego cenię tylko „Sto lat samotności”. Daje się wyczuć, że ta porywająca historia była napisana w głębokim natchnieniu. To się czasem zdarza  ktoś napisze jedno wybitne dzieło, a później już tego nie potrafi. W czasie wydawania podziemnej „Arki”, założonej przez Jana Polkowskiego, dotarło do nas opowiadanie anonimowego autora z Częstochowy, zatytułowane „Konie”. To na pewno jedno z najpiękniejszych, a na pewno najbardziej wstrząsających opowiadań w polskiej literaturze powojennej, napisane porywającym stylem kresowej gawędy: o tym, jak Sowieci zajęli wschodnią połowę Polski i jak ją zgwałcili…
Kto się okazał autorem?
Andrzej Kalinin. Próbował później coś pisać, ale nie wyszło już nigdy tak jak w „Koniach” – natchnienie przyszło i odeszło. To samo można zaobserwować w filmach, gdy spojrzymy na przykład na twórczość Andrzeja Wajdy. „Panny z wilka” są ostatnim porywającym dziełem, wszystko tam zaiskrzyło, a później… powstawały już zdecydowanie słabsze filmy, w końcu taki gniot (proszę wybaczyć słowo, ale jest adekwatne) jak film o Wałęsie. Po „Pannach…” nie powstało już nic na miarę „Ziemi obiecanej” czy „Wesela”.
