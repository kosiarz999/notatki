Jordan B. Peterson, "12 życiowych zasad. Antidotum na chaos."

1. Pilnuj sylwetki. Plecy proste. Ramiona wyciągnięte.
    Ogólnie o tym jak prezencja wypływa na nasze relacje z innymi ludźmi, w tym te intymne. Dużo o rywalizacji i agresji. 

2. Traktuj siebie tak, jak traktujesz osoby, na których ci zależy.
    O bardzo powszechnym niskim poczuciu własnej wartości.
    
3. Przyjaźniej się z ludźmi, którzy życzą ci jak najlepiej.
    O tym jak ważne jest, by przyjaźnić się z wartościowymi ludźmi, którzy nie pociągną cię na sam dół Piekła. I również o tym, że nie warto przyjaźnić się czy zawierać relacji z kimś, kogo będziesz chciał "uszlachetnić" - gdyż skutek będzie odwrotny od zamierzonego i zamiast komuś pomóc, skrzywdzisz samego siebie.
    
4. Nie porównuj się z tym, kim inni są dzisiaj, ale z tym, kim ty byłeś wczoraj.
    O tym jak należy codziennie wdrażać samodyscyplinę w swoje życie i jak radzić sobie z własnymi słabościami.

5. Nie pozwól swoim dzieciom robić niczego, co wzbudza twoją niechęć.
    O wychowywaniu dzieci i wyśmianiu "bezstresowego wychowania", czyli dlaczego socjalizacja jest niezbędna do stłumienia naturalnej dla naczelnych brutalności.

6. Zanim zaczniesz krytykować świat - zaprowadź porządek we własnym domu.
    O tym jak postępujący żal do świata prowadzi do autodestrukcyjnego nihilizmu. Seryjnym mordercą się nie rodzisz - nim się stajesz.

7. Podążaj za tym, co wartościowe (a nie za tym co wygodne).
    O tym, że sens życia powinien być również wyznaczony przez nadrzędny, najwyższy z możliwych ideałów, do którego należy nieustannie dąrzyć. W tym o krytyce chrześcijaństwa wg Nietzschego.

8. Mów prawdę - a przynajmniej nie kłam.
    Dlaczego mówienie prawdy jest jedyną właściwą drogą przez życie. Również o tym jak prawda wyzwala i samodoskonali cżłowieka.
    
9. Zakładaj, że twój rozmówca może wiedzieć coś, czego ty nie wiesz.
    O umiejętności prowadzenia dyskusji i dążeniu do prawdy. Jak należy słuchać drugiej osoby.
    
10. Bądź precyzyjny w tym, co mówisz.
    O tym, że to diabeł tkwi w szczegółach, a akumulacja drobnych problemów z czasem prowadzi do niuchronnej katastrofy.

11. Nie przeszkadzaj dzieciom, gdy jeżdżą na deskorolce.
    Po pierwsze: o tym że dzieci muszą się usamodzielnić i nadopiekuńczość jest znacznie bardziej szkodliwa niż jej brak. Po drugie, o tym, że wszelkie modelowanie społeczeństwa i inne postmodernistyczne badziewia są szkodliwe, a w najlepszym przypadku bezsensu.
    
12. Pogłaszcz kota napotkanego na ulicy.
    O tym, że należy cieszyć się z każdej drobnej, nic nieznaczącej rzeczy, żeby tylko nie oszaleć na tym świecie.

"Z perspektywy darwinowskiej Iiczy się tylko i wyłącznie trwałość — a hierarchia dominacyjna, bez względu na to, jak społecznym i kulturowym zjawiskiem może się wydawać, istnieje od jakichś pięciuset milionów lat. Jest trwała. Jest prawdziwa. Hierarchia dominacyjna to nie kapitalizm. To także nie komunizm. To nie kompleks militarnoprzemysłowy. To nie patriarchat — ten zbędny, jak się dziś mówi, arbitralny artefakt kulturowy. Hierarchia dominacyjna nie jest w ogóle dziełem człowieka. Przeciwnie: jest niemal wiecznym elementem natury, a wiele z tego, o co oskarża się młodsze zjawiska wymienione wyżej, jest konsekwencją jej niezmiennego istnienia. Żyjemy (a dawniej żyły wcześniejsze formy organizmów) w hierarchiach dominacyjnych od bardzo, bardzo dawna. W ich ramach rywalizowaliśmy o pozycje, na długo zanim mieliśmy skórę, ręce, płuca czy kości. W tym sensie kultura jest naturalna jak mało co. Hierarchie dominacyjne są starsze od drzew.", str. 51., zasada 1.

"Przytrafia się to również osobom, któreż takich czy innych powodów uznały, że wszelkie formy agresji, włączając w to samo uczucie złości, są moralnie niewłaściwe. Znałem ludzi cechujących się tak silnym wyczuleniem na punkcie nieistotnych przejawów władczości czy agresywnej rywalizacji, że blokowali w sobie wszelkie emocje mogące być ich źródłem. Są to często osoby, których ojcowie byli przesadnie nerwowi i despotyczni. Siła psychiki nigdy nie jest jednowymiarowa i nie może być oceniana jednoznacznie: naprawdę odrażająca tendencja do gniewu i agresji równoważy się ze zdolnością wynikającą z tych samych prymitywnych instynktów do przeciwstawiania się opresji, mówienia prawdy i znajdowania w sobie motywacji do stanowczego marszu naprzód w czasie kryzysu, niepewności i zagrożenia.", str. 60., zasada 1.

"Gdy naiwne, dobroduszne osoby odkrywają w sobie zdolność do gniewu, przeżywają szok, często poważny. Wyraźnym dowodem jest podatność nowych żołnierzy na zespół stresu pourazowego, który w wielu wypadkach pojawia się na skutek czegoś, czego oni sami się dopuścili, a nie czegoś, czego ktoś dopuścił się wobec nich. W ekstremalnych okolicznościach panujących na polu bitwy zachowują się jak potwory, a uświadomienie sobie, do czego są zdolni, wywraca ich świat do góry nogami. I trudno się dziwić. Prawdopodobnie myśleli dotąd, że okrutni zbrodniarze, o których uczymy się na lekcjach historii, byli ludźmi zupełnie innymi od nich. Prawdopodobnie nigdy nie dostrzegli w sobie zdolności do prześladowania innych i terroru (być może także zdolności do asertywności i sukcesu). Miewałem pacjentów, u których przez lata przerażenie i histeryczne konwulsje wywoływało samo wspomnienie nikczemności wypisanej na twarzach ich wrogów. Takie osoby pochodzą zwykle z nadopiekuńczych rodzin, w których dzieci są kompletnie odizolowane od zła, a wszystko jest baśniowo cudowne. 
Gdy dochodzi do przebudzenia – gdy dawniej naiwni ludzie odkrywają w sobie zalążki zła i bestialstwa oraz zaczynają traktować samych siebie jako źródła niebezpieczeństwa (przynajmniej potencjalne) – ich strach maleje. Wykształcają większy szacunek dla samych siebie. Może nawet przestają tolerować prześladowania. Wiedzą już, że potrafią stawić opór, bo także są okrutni. Zdają sobie sprawę, że mogą i muszą zawalczyć o swoje, bo zaczynają rozumieć, jakimi potworami się staną, gdy tego nie zrobią – napędzani gniewem przeobrażą się w najbardziej przeraźliwe wersje samych siebie. Innymi słowy: jest niewielka różnica między zdolnością do okrucieństwa i destrukcji a siłą charakteru. Oto jedna z najtrudniejszych lekcji życia.", str. 62., zasada 1.

"Ludzie, którzy nas znają, widzą w nas wiele wad, to prawda. Ale tylko my znamy pełny zakres naszych niedoskonałości, niegodziwych myśli i podłych występków. Nikt nie jest równie świadomy ułomności naszych ciał i umysłów, co my sami. Nikt nie ma tylu powodów, aby uznać cię za osobę żałosną i godną litości  a rezygnując z czegoś, co mogłoby ci pomóc, masz możliwość ukarania się za wszystkie swoje braki.", str. 90, zasada 2.

"Być może Człowiek jest istotą, która nigdy nie powinna zaistnieć. Być może świat powinien zostać oczyszczony z ludzkiej obecności, aby Istnienie i świadomość mogły powrócić do stanu brutalnej niewinności spotykanej u zwierząt. Twierdzę, że ktoś, kto nigdy nie miał takich myśli — albo niedokładnie przeszukał swoją pamięć, albo nie skonfrontował się jeszcze ze swoimi najciemniejszymi wyobrażeniami.", str. 92, zasada 2.

"Współcześnie pojawił się natomiast inny kłopot, raczej mniej dotkliwy w naszej krwawej przeszłości. Łatwo wierzyć, że ludzie są aroganccy, samolubni i zawsze dbają o własny interes. Cynizm stojący za powszechnością tej opinii jest popularny i widoczny wszędzie wokół. Tymczasem wielu ludzi takie nastawienie do świata wcale nie cechuje. Doskwiera im odwrotny problem: dźwigają przerastający ich ciężar wstydu, wstrętu i pogardy dla samych siebie. Z tego powodu, zamiast narcystycznie przeceniać swoje własne znaczenie, uznają się za bezwartościowych, a w konsekwencji nie dbają o siebie z właściwym zaangażowaniem i motywacją. Ludzie często nie wierzą, że zasługują na najlepszą opiekę. Są zbyt świadomi własnych wad i ułomności, tych prawdziwych i tych przesadzonych, wstydzą się ich i powątpiewają we własną wartość. Uważają, że inni nie powinni cierpieć — i skłonni są pilnie, altruistycznie pracować, aby ulżyć im w ich bólu. Taką dobrotliwością obdarzają nawet domowe zwierzęta — ale nie tak łatwo samych siebie. 
Prawdą jest, że idea szlachetnego poświęcenia się dla innych jest głęboko zakorzeniona w kulturze Zachodu (przynajmniej o tyle, o ile ta kształtowała się pod wpływem chrześcijaństwa, zachęcającego do naśladowania Chrystusa, który zdobył się na akt ostatecznego poświęcenia). Złotą regułę etyczną można zatem interpretować jako „poświęcaj siebie dla innych". Jednak archetypiczna śmierć Jezusa ma służyć za przykład, jak z heroizmem zaakceptować skończoność, zdradę i tyranię — jak iść u boku Boga mimo tragicznej i zawstydzającej wiedzy o nas samych — nie zaś za przykazanie, aby gnębić samego siebie w służbie innym. Poświęcić się Bogu (lub, jak ktoś woli, najwyższemu Dobru) nie oznacza milcząco i ochotniczo cierpieć, podczas gdy jakiś człowiek lub organizacja żądają od nas więcej niż oferują w zamian. Taka postawa równałaby się popieraniu tyranii i pozwalaniu na traktowanie siebie jak niewolnika. Nie ma nic godnego pochwały w uleganiu tyranowi, nawet jeśli tym tyranem jesteśmy my sami. 
Od Carla Junga, słynnego szwajcarskiego psychologa podświadomości, nauczyłem się dwóch arcyistotnych rzeczy na temat złotej reguły, brzmiącej zależnie od wersji: „traktuj innych tak, jak ty chciałbyś być traktowany\' albo „miłuj bliźniego jak siebie samego". Po pierwsze,te stwierdzenia nic mają nic wspólnego z byciem miłym. Po drugie, oba są równaniami, a nie nakazami. Jako czyjś przyjaciel, członek rodziny czy partner, jestem moralnie zobligowany do negocjowania we własnym imieniu równie uparcie, co oni w swoim. W przeciwnym wypadku ja skończę jako niewolnik, a oni jako tyrani. Co w tym dobrego? Każda relacja jest zdrowsza, gdy obie strony są silne. Co więcej, jest niewielka różnica między postawieniem się i zawalczeniem o swoje, gdy jesteśmy przez kogoś zastraszani czy w inny sposób dręczeni, a postawieniem się i zabraniem głosu w imieniu kogoś innego, kto tego potrzebuje. Jak zauważył Jung: chodzi o akceptację i miłość dla grzesznika, którym sam jesteś, a jednocześnie przebaczenie i pomoc komuś niedoskonałemu i błądzącemu. 
Jak twierdzi sam Bóg (zgodnie z Biblią): „Do Mnie należy pomsta. Ja wymierzę zapłatę". Według tej filozofii nie należysz jedynie do siebie. Nie jesteś jedynie swoją własnością, którą możesz maltretować. A to dlatego, że twoje Istnienie jest nierozerwalnie splecione z Istnieniem innych i gdy właściwie o siebie nie zadbasz, możesz obciążyć przykrymi konsekwencjami swoich zaniedbań osoby trzecie. Najskrajniejszym przykładem są samobójstwa, na skutek których bliscy osób, które odebrały sobie życie, latami zmagają się z wyrzutami sumienia, traumą i osamotnieniem. Jest jeszcze jedna kwestia. Ujmując to metaforycznie: nosisz w sobie iskrę Bożą, która nie należy do ciebie, tylko do Niego. Jakby nie było: zostaliśmy stworzeni na Jego podobieństwo — tak mówi Księga Rodzaju. Posiadamy półboską zdolność świadomego patrzenia na świat. Jesteśmy ograniczoną (co wyjaśnia pojęcie „kenozy") wersją Boga. Potrafimy tworzyć porządek z chaosu — i odwrotnie — zgodnie z naszą wolą, przy pomocy naszych słów. A zatem, choć nie możemy stawiać się na równi z Bogiem, nie powinniśmy też stawiać się na równi z niczym.", str. 97, zasada 2.

"Ludzkości należy się współczucie za zmagania ze śmiertelnością i skończonością, tyranią państwa oraz okrucieństwem natury. Żadne ze zwierząt nie ma do czynienia z egzystencjalnym ciężarem tak poważnym, że tylko Bóg jest w stanie w pełni go unieść. To właśnie współczucie powinno być skutecznym lekarstwem na świadome samopotępienie, które nie jest zupełnie bezzasadne, lecz niesie ze sobą tylko połowiczną prawdę. Pogardę dla samego siebie i ludzkości należy równoważyć wdzięcznością za tradycję i wspaniałe instytucje społeczne oraz podziwem dla codziennych dokonań zwyczajnych ludzi — nie wspominając już o fascynujących osiągnięciach najwybitniejszych jednostek.", str. 98, zasada 2.

"Niektórzy doszukują się ich źródła wyłącznie w dorosłych — czy w rodzicach czy w szerszej zbiorowości. „Nie ma złych dzieci — twierdzą tacy ludzie — tylko źli rodzice". Gdy wyobrażamy sobie obraz nieskazitelnego dziecka, pogląd ten wydaje się w pełni uzasadniony. Piękno, o otwartość, radość, zaufanie i zdolność kochania cechujące dzieci sprawiają, że niejako instynktownie przypisujemy całą winę dorosłym. Tymczasem taka romantyczna postawa jest niebezpiecznie naiwna. Zbyt jednostronna w przypadku rodziców, którym przytrafił się wyjątkowo trudny syn czy córka. Z drugiej strony równie kiepskim pomysłem jest bezkrytyczne wskazywanie społeczeństwa jako odpowiedzialnego za wszelkie ludzkie przywary. Taka konkluzja jedynie odwleka problem w czasie. Niczego nie wyjaśnia i niczego nie rozwiązuje. Jeśli to społeczeństwo jest zepsute, a nie należące do niego jednostki, to gdzie to zepsucie się zrodziło? Jakim sposobem się rozprzestrzenia? Nie trzeba wnikliwej analizy, aby dostrzec, jak tendencyjna i zideologizowana jest ta teoria.", str. 154, zasada 5.

"Jeszcze bardziej problematyczne jest przekonanie, logicznie związane z koncepcją społecznego zepsucia, że rozwiązanie wszelkich problemów jednostek, nieważne jak rzadko spotykanych i unikalnych, tkwi w społecznej restrukturyzacji, nieważne jak radykalnej. Od naszego społeczeństwa wymaga się dziś dekonstrukcji stabilizujących je tradycji w sposób przewidujący włączanie w nie coraz mniejszych i mniejszych grup ludzi, które nie pasują lub nie chcą wpasowywać się w istniejące kategorie, stanowiące bazę dla naszych społecznych zasad i poglądów. Nie jest to dobry kierunek. Pojedynczych problemów każdego z nas nie da się rozwiązać przez rewolucję społeczną — z prostego powodu: rewolucje są destabilizujące i niebezpieczne. Jako ludzie nauczyliśmy się żyć razem i organizować nasze skomplikowane społeczeństwa, powoli i stopniowo, przez niewyobrażalnie długi czas. Sami nie do końca rozumiemy, dlaczego stworzony przez nas model działa. W związku z tym nierozważne majstrowanie przy naszych instytucjach społecznych, w imię jakichś ideologicznych sloganów (przychodzi na myśl hasło: różnorodność), prawdopodobnie przyniesie znacznie więcej złego niż dobrego. Tym bardziej, że ludzkość niejednokrotnie miała okazję się przekonać, ile cierpienia pociągają zazwyczaj za sobą nawet względnie niewielkie rewolucje. 
Na przykład, czy słuszną decyzją była dramatyczna liberalizacja prawa rozwodowego w latach sześćdziesiątych XX wieku? Nie wiem, czy pozytywnie oceniają ją dzieci, których stabilizacja życiowa została poświęcona na rzecz hipotetycznej wolności ich rodziców, jaką rzekomo przyniosła zmiana przepisów. Groza i terror czają się tuż za ogrodzeniami mądrze wzniesionymi przez naszych przodków. Burzymy je na naszą własną zgubę. Stąpamy, nieświadomie, po cienkim lodzie pokrywającym głębokie, lodowate wody, w których czają się niewyobrażalne potwory. Służalcza postawa dzisiejszych rodziców wobec dzieci wydaje mi się zrozumiała: nie dość, że rodzice zostali uznani za szeregowych przedstawicieli tej domniemanej tyranii społecznej, to jeszcze odmawia im się bycia dobroczynnymi posłańcami dyscypliny, porządku i konwenansów. Kryją się ze wstydem w cieniu rewolucyjnego etosu dorastania spopularyzowanego w latach sześćdziesiątych — w dekadzie, której ekscesy przyniosły generalną niechęć do dorosłości, lekkomyślne podważanie istnienia kompetentnej władzy oraz niezdolność do rozróżnienia między chaotyczną niedojrzałością, a odpowiedzialną wolnością. Wszystko to spowodowało wzrost wrażliwości rodziców na krótkoterminowe emocjonalne cierpienia dzieci oraz wzbudziło bezsensowne obawy przed nieumyślnym skrzywdzeniem pociech przez przesadną dyscyplinę. Lepiej przesadzić w tę stronę niż odwrotnie, możesz argumentować. Owszem, ale należy pamiętać, że katastrofy czają się na obu ekstremach każdego moralnego kontinuum.", str. 155, zasada 5.

"Mówi się, że każdy człowiek jest świadomym bądź nieświadomym przedstawicielem idei jakiegoś wielkiego filozofa. Przekonanie, że dzieci rodzą się z nieskażoną naturą, psutą dopiero przez kulturę i społeczeństwo, jest w dużej mierze pochodną myśli osiemnastowiecznego filozofii Jeana Jacquesa Rousseau'. Rousseau głęboko wierzył w demoralizujący wpływ społeczeństwa i prywatnej własności. Twierdził, że nie ma nic cudowniejszego i łagodniejszego niż człowiek sprzed cywilizacji. Dokładnie w czasie, gdy głosił swoje poglądy, zdał sobie sprawę ze swojej niezdolności do pełnienia roli ojca, porzucił pięcioro swoich dzieci i skazał je na koszmar życia w sierocińcach tamtej ery. 
Szlachetny dzikus opisany przez Rousseau służył jednak za ideał — abstrakcję archetypową i religijną — a nie za odzwierciedlenie rzeczywistości. Mitologiczne, perfekcyjne Dziecię Boże na stałe zamieszkuje naszą wyobraźnię. Jest symbolem potencjału młodości, nowo urodzonego bohatera, niewinnie skrzywdzonego dziecka, dawno zaginionego prawowitego króla. Jest poczuciem nieśmiertelności towarzyszącym naszym wczesnym doświadczeniom. To Adam, perfekcyjny człowiek, wolny od grzechu, idący ramię w ramię z Bogiem w Edenie sprzed Upadku. Jednak ludzie są zarówno dobrzy, jak i źli, a ciemność, wiecznie zamieszkująca nasze dusze, była tam już, gdy byliśmy dziećmi. Ogólnie rzecz biorąc, ludzie z wiekiem stają się coraz lepsi, a nie coraz gorsi — coraz milsi, coraz bardziej sumienni i coraz stabilniejsi emocjonalnie. Znęcanie się nad słabszymi bez litości praktykowane na szkolnych korytarzach i placach zabaw' rzadko występuje w społeczności dorosłych. Nie bez powodu anarchistyczna, mroczna powieść Williama Goldinga Władca much należy do klasyki.
 Poza tym jest wiele konkretnych dowodów na to, że ludzkiego okrucieństwa nie da się łatwo przypisać historii i społeczeństwu. Być może na najbardziej przygnębiające potwierdzenie trafiła prymatolog Jane Goodall, która w latach siedemdziesiątych odkryła, że jej ukochane szympansy są zdolne — i skłonne — mordować się nawzajem ze szczególnym okrucieństwem (ujmując to w terminologii właściwej dla ludzi). Z uwagi na szokującą naturę tego odkrycia oraz jego olbrzymią wagę antropologiczną Goodall przez lata nie ujawniała swoich obserwacji, ponieważ obawiała się, że to jej kontakt ze zwierzętami poskutkował manifestacją nienaturalnych zachowań. Nawet po publikacji jej raportu wielu nie chciało w niego wierzyć. Wkrótce jednak stało się oczywiste, że to, co widziała Goodall, nie było anomalią. 
Mówiąc bez ogródek: szympansy prowadzą międzyplemienne wojny. Co więcej, walczą z niewyobrażalną niemal brutalnością. Przeciętny w pełni rozwinięty szympans jest, mimo mniejszych rozmiarów, ponad dwukrotnie silniejszy od dorosłego człowieka. Goodall ze zgrozą opisała, jak szympansy, które badała, potrafiły łamać stalowe dźwignie i rozrywać sporej średnicy kable. Szympansy dysponują siłą fizyczną pozwalającą im dosłownie rozrywać się wzajemnie na kawałki — i nie mają oporów, aby z niej korzystać. Nie da się obarczyć winą za to ludzkich społeczeństw i ich skomplikowanych technologii. „Często budziłam się w nocy— wspomina Goodall — i stawały mi przed oczami przerażające obrazy: Satan [obserwowany przez długi czas szympans] nadstawiający dłoń pod rozciętą szyję Sniffa, żeby napić się krwi tryskającej z głębokiej rany; stary Rodolf, zwykle tak łagodny, ciskający dwukilowym kamieniem w rozciągane ciało Godiego; Jomeo odrywający pasmo skóry z uda De; Figan uderzający raz za razem powalone, drgające ciało Goliata, jednego bohaterów jego dzieciństwa". Niewielkie bandy młodych szympansów, gównie samców, grasują na obrzeżach swoich terytoriów. Jeśli napotkają obcych (w tym także znane im osobniki, które odeszły ze stada, gdy stało się zbyt liczne) i jeśli dysponują przewagą liczebną, niczym gang napadają ich i katują bez litości. Szympansy nie dysponują prawdopodobnie niczym na kształt ludzkiego superego; zresztą roztropnie jest mieć świadomość, że ludzka zdolność samokontroli także może być przeceniana. Uważna lektura książki tak szokującej i przerażającej jak 'Rzeź Nankinu' autorstwa Iris Chang, gdzie opisany jest bestialski najazd Japończyków na tytułowe miasto w przededniu drugiej wojny światowej, pozbawi złudzeń nawet najbardziej idealistycznego romantyka. A im mniej wiesz na temat Jednostki 731, tajnej japońskiej sekcji badawczej działającej również w tym czasie, tym lepiej. Jeśli masz zamiar dowiedzieć się o niej czegoś więcej, robisz to na własne ryzyko. Ostrzegałem. 
Podobnie więcej przemocy obserwuje się wśród członków społeczności zbieracko-łowieckich niż wśród jednostek ze społeczeństw zurbanizowanych i uprzemysłowionych, i to mimo wspólnotowego życia tych pierwszych. Roczna stopa zabójstw w dzisiejszej Wielkiej Brytanii to około 1 na 100 000 mieszkańców. To cztery do pięciu razy mniej niż w Stanach Zjednoczonych i około dziewięćdziesiąt razy mniej niż w Hondurasie, odznaczającym się najwyższym wskaźnikiem pośród wszystkich współczesnych krajów, w jakich zbiera się takie dane. Statystyki silnie wskazują, że wraz ze wzrostem wielkości i stopnia zorganizowania społeczeństw ludzie stawali się coraz bardziej pokojowi. Buszmeni z afrykańskiego ludu !Kung, idealizowani w latach pięćdziesiątych przez pisarkę Elisabeth Marshall Thomas jako „łagodny lud", odznaczali się rocznym wskaźnikiem 40 morderstw na 100 000 osób, który spadł o ponad 30 procent, odkąd zostali objęci jurysdykcją państwa'. To bardzo pouczający przykład tego, jak rosnący stopień złożoności struktur społecznych służy tłumieniu, a nie nasilaniu, agresywnych tendencji ludzi. Roczne stopy morderstw na poziomie 300 na 100 000 raportowano dla słynącego z brutalności brazylijskiego ludu Janomamów — ale to ciągle nie rekord. Rdzenni mieszkańcy Papui-Nowej Gwinei zabijają się przy rocznej średniej od 140 do 1000 na 100 000. Niechlubny prym wydają się jednak wieść autochtoniczni mieszkańcy Kalifornii z plemienia Kato — w okolicach 1840 roku 1450 na 100 000 jego członków corocznie spotykała okrutna śmierć.", str. 156 - 158, zasada 5.

"Dzieci robią to nagminnie. Przestraszeni rodzice myślą, że źródłem płaczu zawsze jest smutek lub ból. To zupełna nieprawda. Złość jest równie częstym powodem płaczu. Potwierdza to staranna analiza ruchów mięśni twarzy płaczących dzieci. Płacz powodowany złością i płacz powodowany strachem lub smutkiem nie wyglądają tak samo. Inaczej też brzmią i uważna obserwacja pozwala je rozróżnić. Płacz powodowany złością jest często aktem dominacji i jako taki powinien być traktowany.", str. 166, zasada 5.

"Taka ekspansja statusu daje również nieograniczone pole do popisu wewnętrznemu mrokowi. Żądza krwi, gwałtu i destrukcji niewątpliwie składa się na atrakcyjność władzy. Ludzie nie pragną władzy tylko po to, aby uwolnić się od własnych cierpień. Nie pragną jej tylko po to, aby uwolnić się spod dyktatu popędów, chorób i śmierci. Władza daje także możliwość zemsty, zniewalania i miażdżenia wrogów. Powierzmy dość władzy Kainowi, a ten nie zadowoli się samym zabiciem Abla. Najpierw podda go długim i wymyślnym torturom. Dopiero wtedy zada ostatni cios. Następnie wypowie wojnę wszystkim i wszystkiemu.", str. 222, zasada 7.

"Carl Jung wysunął hipotezę, według której europejski umysł znalazł motywację do rozwijania sposobów naukowego poznania — do badania materialnego świata — na skutek podświadomego uznania, że chrześcijaństwo, z jego absolutnym skupieniem na zbawieniu duchowym, niedostatecznie poważnie potraktowało problem cierpienia tu i teraz. Konkluzja ta stała się nieznośnie trafna na kilka wieków przed epoką renesansu. W konsekwencji w zbiorowej psychice Zachodu zaczęła wykształcać się osobliwa, głęboka kompensująca fantazja: najpierw ujawniła się w postaci dziwacznych mrzonek o alchemii, po czym, po kilkuset latach rozwoju, przybrała formę w pełni ukształtowaną: nauki. To alchemicy jako pierwsi na poważnie zajęli się badaniem transmutacji pierwiastków, ponieważ liczyli, że uda im się odkryć sekrety zdrowia, bogactwa i długowieczności. Ci wielcy marzyciele (z Newtonem na czele") snuli domysły, jakoby świat materialny, przeklęty przez Kościół, skrywał tajemnice, których poznanie mogłoby wyzwolić ludzkość z ziemskich cierpień i ograniczeń. To ta wizja, motywowana wątpliwościami, dała potężny zbiorowy i indywidualny bodziec, niezbędny dla rozwoju nauki, który nie byłby możliwy bez nadzwyczajnych zdolności odraczania gratyfikacji i sumienności najwybitniejszych z myślicieli. 
Nie twierdzę tu, że chrześcijaństwo, nawet w swojej nie w pełni urzeczywistnionej formie, było porażką. Wręcz przeciwnie: chrześcijaństwo osiągnęło coś niemal niemożliwego. Doktryna chrześcijańska podniosła rangę jednostki i umiejscowiła pana i niewolnika, arystokratę i zwykłego człowieka na równym metafizycznym poziomie, czyniąc wszystkich równymi wobec Boga i prawa. Chrześcijaństwo było nieprzejednane w poglądzie, że nawet król jest tylko jednym z wielu. Aby koncepcja tak radykalnie przeciwstawna względem wszelkich obserwowalnych realiów mogła na stale zagościć w ludzkich umysłach, musiała równocześnie stracić na popularności ta obowiązująca, według której ziemska władza i wysoki status społeczny implikują szczególne względy u Boga. Po części zostało to osiągnięte dzięki upartemu podkreślaniu w doktrynie chrześcijańskiej przesłania, że zbawienia nie da się osiągnąć przez ziemskie wysiłki czy majątek — nie przez „uczynki". Niezależnie od jej ograniczeń, rozpowszechnienie takiej doktryny uniemożliwiło królom, arystokratom i bogatym kupcom uznawanie się za moralnie lepszych od zwyczajnych ludzi. W konsekwencji metafizyczna koncepcja wrodzonej, transcendentnej wartości każdej pojedynczej duszy przyjęła się, na przekór niemożliwym barierom, jako fundamentalna zasada zachodniego prawa i społeczeństwa. Zupełnie inne były reguły gry w przeszłości i zupełnie inne są one w wielu miejscach świata jeszcze dziś. W rzeczy samej fakt, że hierarchiczne, bazujące na niewolnictwie społeczeństwa naszych przodków przeorganizowały się pod wpływem etyczno-religijnego objawienia w taki sposób, że odtąd własność i absolutna dominacja nad drugą osobą zaczęły być uznawane za godne potępienia, graniczy z cudem. Mało kto zdaje sobie sprawę, na jakie ryzyko narażamy się, lekceważąc to lub o tym zapominając.", str. 225, zasada 7.

"Nie zaszkodzi również pamiętać, że natychmiastowa i krótkotrwała użyteczność niewolnictwa jest ewidentna, a argument, według którego silni powinni dominować nad słabszymi, jest przekonujący, wygodny i wysoce praktyczny (przynajmniej dla silnych). Oznacza to, że zanim zwyczaje te mogły zostać podważone, nie mówiąc nawet o ich wykorzenieniu, konieczna była rewolucyjna krytyka wszystkiego, co ceniły społeczeństwa ze zinstytucjonalizowanym niewolnictwem (w tym idei, zgodnie z którą dzierżenie władzy nadaje właścicielowi niewolników szlachetny status czy idei jeszcze bardziej fundamentalnej: że władza dzierżona przez właściciela niewolników jest prawomocna, a nawet godna pochwały). Chrześcijaństwo wypromowało zaskakujące twierdzenie, że nawet osoba żyjąca na dnie hierarchii społecznej ma prawa, autentyczne prawa — oraz że suweren i państwo są moralnie zobowiązane te prawa uznawać i szanować. Chrześcijaństwo zaproponowało dodatkowo pogląd jeszcze bardziej niewiarygodny, a mianowicie głoszący, że akt posiadania drugiego człowieka upadla właściciela (na którego wcześniej patrzono z podziwem i uznaniem) być może nawet bardziej niż niewolnika. Nie zdajemy sobie sprawy, jak abstrakcyjna i trudna do objęcia rozumiem jest to idea. Zapominamy, że przez przytłaczającą większość ludzkiej historii poglądy przeciwne uznawane były za oczywiste i bezdyskusyjne. Wydaje nam się, że to dążenie do zniewalania i dominacji wymaga wyjaśnienia. Kolejny już raz wszystko widzimy na opak. 
Nie znaczy to, rzecz jasna, że chrześcijaństwo było wolne od wad. Warto po prostu mieć na uwadze, że wynikłe z niego dylematy to takie, które powstają dopiero po rozwiązaniu zupełnie innych, poważniejszych problemów. Społeczeństwa wyrosłe na chrześcijaństwie były dalece mniej barbarzyńskie niż te pogańskie, a także niż społeczeństwo rzymskie, które zastąpiły. Co by nie mówić, choć w społeczeństwach chrześcijańskich obecne były barbarzyńskie zwyczaje, przynajmniej rzucanie niewolników na pożarcie wygłodniałym lwom w celu zapewnienia rozrywki ludowi uważano za coś niewłaściwego. Potępiano dzieciobójstwo, prostytucję, a co do zasady możemy to pochwalić. Podkreślano, że mężczyźni i kobiety są sobie równi (choć do dziś poszukujemy politycznych rozwiązań dla tego poglądu). Żądano, aby nawet członków wrogich społeczeństw traktować jak ludzi. I, wreszcie, wprowadzono w nich rozdział Kościoła od państwa tak, aby aż nazbyt ludzcy cesarzowie nie mogli już dłużej domagać się rangi bożych pomazańców. Wszystko to można uznać za domaganie się niemożliwego: a jednak się ziściło. 
W miarę postępu chrześcijańskiej rewolucji te problemy, wydawałoby się niemożliwe do rozwiązania, zostały zażegnane i zniknęły. Po jakimś czasie w zapomnienie odszedł sam fakt, że takie problemy kiedykolwiek istniały. Dopiero wtedy pozostałe problemy, mniej podatne na rychły wpływ doktryny chrześcijańskiej, zaczęły okupować centralną pozycję w świadomości Zachodu — i dały bodziec między innymi do rozwoju nauki nakierowanej na ograniczenie cielesnego, materialnego cierpienia będącego, niestety, ciągle powszechnym w schrystianizowanych społeczeństwach. Fakt, że samochody generują zanieczyszczenia, staje się problemem na tyle istotnym, aby skupić uwagę opinii publicznej dopiero po tym, jak dzięki wynalezieniu silnika spalinowego znacznie bardziej dokuczliwe problemy przestały uprzykrzać ludzkie życie. Cierpiący skrajną biedę mają gdzieś dwutlenek węgla. Nie chodzi o to, że poziom dwutlenku węgla jest bez znaczenia. Chodzi o to, że jest bez znaczenia w sytuacji, gdy zapracowujesz się na śmierć, głodujesz i z najwyższym trudem wyskrobujesz z gliniastej, pełnej kamieni, nieurodzajnej ziemi minimum żywności niezbędne do podtrzymania życia. Jest bez znaczenia przed wynalezieniem traktora i uchronieniem milionów istnień ludzkich przed śmiercią głodową. Tak czy owak, gdy pod koniec XIX wieku na scenie pojawia się Nietzsche, problemy, które chrześcijaństwo pozostawiło nierozwiązane, stały się dominujące. 
Nietzsche nie bez powodu określał swoją działalność „filozofowaniem młotem". Jego dewastująca krytyka chrześcijaństwa — już wtedy osłabionego konfliktem z nauką, którą samo zrodziło — opierała się na dwóch głównych kierunkach natarcia. Po pierwsze, Nietzsche twierdził, że to dokładnie poczucie prawdy rozwinięte w najwyższym sensie przez samo chrześcijaństwo ostatecznie zapoczątkowało kwestionowanie, a dalej podkopywanie fundamentalnych założeń tej wiary. Po części wynikało to z tego, że różnica między prawdą moralną, narracyjną, pragmatyczną a prawdą naukową, obiektywną nie została jeszcze w pełni zrozumiana (a przez to niepotrzebnie założono między nimi sprzeczność) — ale nie to było decydujące. Nawet gdy współcześni ateiści przeciwni chrześcijaństwu poniżają fundamentalistów religijnych obstających, przykładowo, przy poglądzie, że opis stworzenia w Księdze Rodzaju jest obiektywnie prawdziwy — korzystają w takich dyskusjach z definicji prawdy rozwijanej przez stulecia w obrębie kultury chrześcijańskiej. Dekady później Carl Jung podjął argumenty Nietzschego i wskazał, że w epoce Oświecenia Europa przebudziła się, niczym z chrześcijańskiego snu, i zauważyła, że wszystko, co dotychczas uznawane było za pewnik, mogło i powinno zostać podważone. „Bóg umarł! — mówi Nietzsche — Bóg pozostaje umarły! I my go uśmierciliśmy! Jak mamy się pocieszyć, mordercy nad mordercami? Największa moc i świętość, jaką świat dotąd posiadał, wykrwawiła się pod ciosami naszych noży — kto zetrze z nas tę krew?". 
Według Nietzschego podstawowe dogmaty zachodniej religii straciły wiarogodność, jeśli weźmie się pod uwagę to, co zachodnie umysły uznawały teraz za prawdę. Jednak to za sprawą jego drugiego ataku —wobec odrzucenia prawdziwego moralnego brzemienia chrześcijaństwa w procesie rozwoju Kościoła — zadany został najdotkliwszy cios. Władający młotem filozof przypuścił szarżę na wczesny i bardzo wpływowy, w chrześcijaństwie tok rozumowania, zgodnie z którym 'chrześcijaństwo sprowadzało się do akceptacji założenia, że poświęcenie Chrystusa - i tylko ono - odkupiło grzechy ludzkości.' Absolutnie nie należało przez to rozumieć, że chrześcijanin - wierzący, że Chrystus pozwolił się ukrzyżować, aby zbawić ludzkość - był przeto zwolniony z wszelkich osobistych moralnych zobowiązań. Niemniej jednak silnie wskazywało to, że główna odpowiedzialność za odkupienie grzechów została już poniesiona przez Zbawiciela, a więc ludziom, ciągle niedoskonałym i upadłym, nie pozostało już nic ważnego do zrobienia. 
Nietzsche uważał, że św. Paweł, a później protestanccy zwolennicy Lutra, zdjęli moralną odpowiedzialność z wyznawców Jezusa. Rozwodnili ideę 'naśladowania Chrystusa.' Naśladowanie nie miało polegać na tym, aby każdy wierzący propagował (lub jedynie powtarzał) zestaw regułek dotyczących abstrakcyjnej wiary, lecz na tym, aby rzeczywiście reprezentował sobą ducha Zbawiciela w szczególnych, unikalnych warunkach swojego własnego życia - aby, jak mawiał Jung, urzeczywistniał lub wcielał się w archetyp; aby w swoim ziemskim ciele ugościł wieczną duszę. Nietzsche stwierdza: „Chrześcijanie nigdy nie praktykowali tych postępków, które Jezus im nakazał, i bezczelne gadanie o »usprawiedliwieniu przez wiarę« i o jej najwyższem i jedynem znaczeniu jest tylko następstwem tego, że Kościół nie miał ani odwagi, ani woli uprawiać 'uczynków', których Jezus żądał". Nietzsche rzeczywiście nie ma sobie równych wśród krytyków. 
Dogmatyczna wiara w główne aksjomaty chrześcijaństwa (ukrzyżowanie Chrystusa odkupiło grzechy świata; jego wyznawcy mogą liczył na zbawienie z uwagi na fakt samej wiary; zbawienia nie da się osiągnąć przez uczynki) miała trzy wzajemnie się wzmacniające konsekwencje. Po pierwsze, 'jako że tylko życie pozagrobowe ma znaczenie, istotność życia doczesnego została zdewaluowana.' Jednocześnie stworzyło to warunki sprzyjające milczącej akceptacji tego, że pomija się problem cierpienia istniejącego tu i teraz. Po drugie, 'jako że w żadnym razie nie sposób osiągnąć zbawienia przez uczynki w życiu doczesnym, wykształciła się pasywna akceptacja dla status quo' (konsekwencję tę wyśmiewał później Marks, kiedy twierdził, że religia to opium mas); i, wreszcie, po trzecie, 'jako że Syn Boży wykonał już najważniejsze z zadań, wierzący nie musieli brać na siebie żadnej moralnej odpowiedzialności' (poza wiarą w zbawienie przez Chrystusa). To z tych powodów Dostojewski, który wywarł ogromny wpływ na Nietzschego, także krytykował zinstytucjonalizowane chrześcijaństwo (choć jego krytyka miała zdecydowanie bardziej wyrafinowany, niejednoznaczny charakter). W swoim arcydziele zatytułowanym 'Bracia Karamazow' Dostojewski, ustami ateistycznego bohatera Iwana, opowiada "Legendę o Wielkim Inkwizytorze". Warto ją tutaj streścić. 
Iwan rozmawia ze swoim bratem Aloszą — którego pozycją nowicjusza zakonnego szczerze pogardza — o powrocie Chrystusa na Ziemię w czasach hiszpańskiej inkwizycji. Jak można by się spodziewać, przybyły Zbawca robi wokół siebie sporo szumu. Uzdrawia chorych, przywraca życie zmarłym. Nie mija dużo czasu, a Jego poczynania zwracają uwagę samego Wielkiego Inkwizytora, który bezzwłocznie rozkazuje aresztować Chrystusa i wtrącić go do więzienia. Niedługo później Inkwizytor składa Mu wizytę. Informuje Chrystusa, że nie jest już potrzebny i następnego dnia zostanie stracony. Jego powrót na Ziemię jest po prostu zbyt niebezpieczny dla Kościoła. Inkwizytor mówi Chrystusowi, że ciężar, jakim obarczył ludzkość — ciężar egzystencji w wierze i prawdzie — przerastał możliwości zwykłych śmiertelników. Według Inkwizytora Kościół, w swoim miłosierdziu, przeformułował nieco przekaz i ściągnął wymóg perfekcyjnego Istnienia z ramion wyznawców, a zamiast tego dał im proste i litościwe drogi ucieczki w wiarę i życie pozagrobowe. Taka formuła sprawdza się od stuleci, twierdzi Inkwizytor, i ostatnią rzeczą, jakiej po tych wszystkich wysiłkach potrzebuje Kościół, jest powrót Człowieka, który to przed wiekami obciążył ludzkość odpowiedzialnością i stworzył cały problem. Chrystus wysłuchuje swego gościa w milczeniu. Następnie, gdy Inkwizytor zbiera się do wyjścia, Chrystus zbliża się do niego i całuje go. Zszokowany Inkwizytor momentalnie blednie. Po czym wychodzi i zostawia za sobą otwarte drzwi. 
Głębi tej historii oraz wielkości ducha niezbędnej do jej stworzenia nie sposób przecenić. Dostojewski, jeden w najwybitniejszych geniuszy literackich, jakich zrodził świat, w swoich dziełach stawiał czoła najtrudniejszym z egzystencjalnych problemów i wykazywał się w tym nieocenioną odwagą i szczerością, bez względu na konsekwencje. Niewątpliwie chrześcijanin, lecz mimo to kategorycznie odmawiał ignorowania swoich adwersarzy z grona racjonalistów i ateistów. Wręcz przeciwnie: w 'Braciach Karamazow', na przykład, bohater-ateista Iwan przedstawia swoje argumenty przeciwko aksjomatom chrześcijaństwa z niedoścignioną jasnością, logiką i pasją. Alosza, oddany chrześcijaństwu z wyboru i temperamentu, nie potrafi odeprzeć żadnego z zarzutów brata (jego wiara pozostaje jednak niezachwiana). Dostojewski wiedział i przyznawał, że chrześcijaństwo zostało pokonane przez racjonalizm — czy może nawet przez intelekt — lecz (i to jest tutaj najważniejsze) 'nie chował się przed tym faktem.' Nie próbował chwytać się negacji, zakłamania czy nawet satyry w celu osłabienia stanowiska sprzeciwiającego się wierze, którą uznawał za prawdziwą i wartościową. Zamiast tego umieścił działania ponad słowami i skutecznie odniósł się do krytyki. Przy końcu powieści Dostojewski sprawia, że wcielenie moralnej dobroci pod postacią Aloszy — jego dzielne naśladowanie Chrystusa — odnosi zwycięstwo nad spektakularną, lecz koniec końców prowadzącą do nihilizmu zdolnością krytycznego myślenia Iwana. 
Kościół chrześcijański opisany przez Wielkiego Inkwizytora to ten sam Kościół, który napiętnował Nietzsche. Dziecinny, świętoszkowaty, patriarchalny, podlizujący się państwu — oto Kościół przegniły, nadal atakowany przez współczesnych krytyków chrześcijaństwa. Nietzsche, mimo wybitnej błyskotliwości, pozwala sobie na gniew, który zaburza trzeźwość jego osądów. W mojej opinii pod tym względem Dostojewski przewyższa Nietzschego — wspaniała literatura Rosjanina góruje nad czystą filozofią niemieckiego myśliciela. Wykreowany przez Dostojewskiego Inkwizytor to genialny symbol — w każdym znaczeniu tego słowa. Jest oportunistą, cynikiem, manipulatorem, okrutnym przesłuchującym, bezlitosnym prześladowcą heretyków — których nie waha się torturować i mordować Szerzy dogmaty, o których dobrze wie, że są fałszywe. Jednak Chrystus Dostojewskiego, archetyp człowieka idealnego, mimo tych wszystkich przywar Inkwizytora — obdarza go pocałunkiem. Co równie ważne, w następstwie pocałunku Wielki Inkwizytor pozostawia drzwi uchylone, Chrystus mógł uciec i uniknąć nadchodzącej egzekucji. Dostojewski dostrzegał, że potężny, ale skorumpowany gmach chrześcijaństwa nadal zostawiał wolną przestrzeń dla ducha swojego Założyciela. Oto wdzięczność rozważnej, przenikliwej duszy za nieprzemijającą mądrość Zachodu mimo jej wad. 
Nie jest też tak, że Nietzsche odmawiał przyznania wierze — a konkretniej: katolicyzmowi —należnych zasług. Nietzsche uważał, że długa tradycja „niewoli" charakteryzująca dogmatyczne chrześcijaństwo — jej nacisk na to, aby wszelkie wyjaśnienia mieściły się w ramach jednej, spójnej teorii metafizycznej — była warunkiem koniecznym wykształcenia się zdyscyplinowanego, lecz wolnego współczesnego umysłu. Jak mówi w 'Poza dobrem i złem':
"Długa niewola ducha [...] długa dążność duchowa, by wszystkie zjawiska wedle chrześcijańskiego tłumaczyć schematu, by w każdym z kolei wypadku na nowo odkrywać i usprawiedliwiać chrześcijańskiego Boga —wszystek ten gwałt, samowola, srogość, okropność, nierozum — okazały się środkiem, dzięki któremu duch europejski urósł w siłę, nabył bezwzględnej swej ciekawości i subtelnej ruchliwości; nie przeczę zresztą wcale, iż wiele nieocenionych przejawów ducha i siły musiało ulec przytem zgnębieniu, zdławieniu i zagładzie''. 
Zarówno według Nietzschego, jak i Dostojewskiego, wolność — a nawet sama zdolność działania — wymaga ograniczeń. Z tej przyczyny obaj dostrzegali żywotną rolę dogmatów Kościoła. Jednostka musi być ograniczona, uformowana — może nawet doprowadzona niemal do destrukcji — przez restrykcyjną, spójną strukturę dyscyplinarną, i dopiero wtedy zyskuje zdolność działania wolnego i kompetentnego zarazem. Dostojewski, hojny z natury, patrzył na dorobek niezaprzeczalnie skorumpowanego Kościoła z pewną dawką litości i pragmatyzmu. Przyznawał, że duch Chrystusa — będący źródłem świata Logos — historycznie, a być może i współcześnie znajduje swoje miejsce spoczynku — a nawet suwerenność — w obrębie struktury dogmatycznej. 
Gdy ojciec właściwie dyscyplinuje swoje dziecko, w oczywisty sposób narusza jego wolność, szczególnie w domenie tu i teraz. Nakłada ograniczenia na dobrowolną ekspresję Istnienia swojego syna i zmusza go do zaakceptowania roli uspołecznionego członka świata. Tego rodzaju ojciec wymaga, aby nieskończony dziecięcy potencjał skierować do lejka i przepuścić przez wąski otwór. Nakładając takie ograniczenia na dziecko — może być uznany za źródło destrukcyjnej siły, która uparcie próbuje zastąpić cudowną mnogość szans cechującą dzieciństwo pojedynczym, wąskim wariantem rzeczywistości. Jeśli jednak rodzic nie podejmie takich działań, pozwoli synowi pozostać Piotrusiem Panem, wiecznym Chłopcem, Przywódcą grupki Zagubionych Chłopców, Władcą nieistniejącej Nibylandii. Nie jest to moralnie akceptowalna alternatywa. 
Dogmaty Kościoła zostały zakwestionowane przez ducha prawdy, który został rozwinięty w dużej mierze właśnie przez Kościół. Podkopywanie ich słuszności osiągnęło punkt kulminacyjny w śmierci Boga. Tym niemniej dogmatyczna struktura Kościoła była niezbędną strukturą dyscyplinującą. 
Dla wykształcenia się wolnego umysłu konieczny był długi okres niewoli — przywiązania do pojedynczej struktury interpretacyjnej. Chrześcijański dogmatyzm zapewnił tę niewolę. Ale według współczesnego zachodniego umysłu dogmaty są martwe. Umarły razem z Bogiem. Niestety zza ich zwłok wyłoniło się coś — i jest to kwestia najwyższej wagi — co jest jeszcze bardziej martwe; coś, co nigdy nie było żywe: nihilizm oraz równie niebezpieczna podatność na nowe, kolektywne i utopijne idee. To w następstwie śmierci Boga wielkoskalowe kolektywne zbrodnie komunizmu i faszyzmu ukazały swoje paskudne oblicze (co Dostojewski i Nietzsche przewidzieli). Jeśli chodzi o Nietzschego, stwierdził on, że po śmierci Boga jednostki ludzkie same będą musiały tworzyć swoje własne systemy wartości. To jednak z psychologicznego punktu widzenia najsłabsze ogniwo jego łańcucha myślowego: 'nie jesteśmy zdolni wymyślać własnych wartości, ponieważ nie jesteśmy zdolni narzucać naszym duszom dowolnych przekonań.' Powyższa obserwacja to największe odkrycie Carla Junga — dokonane w niemałym stopniu jako owoc wnikliwych rozmyślań nad problemami wskazanymi przez Nietzschego.", str. 225 - 232, zasada 7.

"Jeśli nam na tym zależy, do pewnego stopnia potrafimy zrozumieć jego ciemną odsłonę, jednak jego dobroć pozostaje trudniejsza do zdefiniowania. „Ja" to wielki przedstawiciel zła, który udostępnił scenę nikczemnym formom Istnienia w rodzaju nazistów i stalinistów; który urzeczywistnił Auschwitz, Buchenwald, Dachau oraz mnogość sowieckich gułagów. Wszystko to należy traktować śmiertelnie poważnie. Czym natomiast jest jego przeciwieństwo? Czym jest dobro będące koniecznym odpowiednikiem tego zła; dobro, które samo istnienie tegoż zła czyni bardziej cielesnym i zrozumiałym? I tutaj możemy z przekonaniem i jasnością stwierdzić, że nawet racjonalny intelekt — talent tak wielbiony przez tych, którzy odczuwają pogardę wobec tradycyjnej mądrości — jest czymś co najmniej blisko spokrewnionym z archetypicznym, umierającym i zmartwychwstałym na wieki bogiem, wiecznym zbawcą ludzkości, samym Logos. Filozof nauki Karl Popper, daleki od mistycyzmu, uważał sam akt myślenia za logiczne przedłużenie procesu darwinowskiej ewolucji. Stworzenie, które niezdolne jest myśleć, musi jedynie ucieleśniać własne Istnienie. Może tylko odgrywać swoją naturę, w konkretny sposób, tu i teraz. Jeżeli nie będzie potrafiło dopasować swoich zachowań do wymogów środowiska, po prostu zginie. Nie jest to jednak prawdą w przypadku ludzi. My umiemy tworzyć abstrakcyjne reprezentacje potencjalnych trybów Istnienia. Możemy odgrywać idee na scenie teatru wyobraźni. Możemy weryfikować je w konfrontacji z innymi ideami, ideami innych lub z samą rzeczywistością. Jeżeli się nie sprawdzą, możemy je porzucić. Posługując się słowami Poppera, różnimy się od innych zwierząt tym, że 'zamiast nas, ludzi, umierają nasze idee.'", str. 234, zasada 7.

"Internet jest jednym wielkim cmentarzyskiem martwych faktów. Tymczasem idea, która owładnie człowieka, jest żywa.", str. 234, zasada 7.

"Idea to nie fakt, a byt osobowy.", str. 234, zasada 7.

"W 1984 roku zacząłem podążać tą samą drogą, co Kartezjusz. Nie wiedziałem wtedy, że to ta sama droga i nie stawiam się na równi z Kartezjuszem, który  słusznie uważany jest za jednego z największych filozofów w historii. Byłem po prostu pełen wątpliwości. Zdążyłem już wyrosnąć z płytkiej wersji chrześcijaństwa, z jaką zostałem zapoznany w młodości, i rozumiałem podstawy teorii Darwina. Na tym etapie główne założenia chrześcijaństwa niczym nie różniły się dla mnie od myślenia życzeniowego. Doktryna socjalizmu, którą niedługo po tym uznałem za atrakcyjną alternatywę, szybko okazała się równie bezzasadna; z czasem stało się dla mnie jasne, w dużej mierze wskutek styczności z twórczością George'a Orwella, że poglądy socjalistyczne częściej motywowane są nienawiścią wobec bogatych niż szczerą troską o biednych. Poza tym, gdy się nad tym zastanowić, socjaliści są bardziej kapitalistyczni niż kapitaliści. Ich wiara w pieniądz jest co najmniej równie silna. Ich zdaniem jeśli tylko inni ludzie posiadaliby pieniądze, trapiące ludzkość problemy odeszłyby w zapomnienie. To po prostu nieprawda. Jest wiele problemów, których pieniądze nie rozwiązują oraz wiele innych, które jedynie potęgują. Ludzie bogaci także się rozwodzą, nie dogadują się z dziećmi, cierpią na depresję, chorują na raka i demencję oraz umierają samotnie i bez miłości. Alkoholicy czy narkomani próbujący wyrwać się z nałogu, gdy wpadnie im w ręce majątek, rozpuszczają pieniądze w szale nieustającego odurzenia. A nuda jest nie do zniesienia dla ludzi, którzy nagle (po odstawieniu używek) nie wiedzą, co zrobić z wolnym czasem. 
Jednocześnie spokoju nie dawała mi tocząca się wtedy zimna wojna. Miałem obsesję na jej punkcie. śniłem o niej koszmary. Zaprowadziła mnie w długą ciemną noc, na pustynię ludzkiej duszy. Nie potrafiłem pojąć, jak doszło do tego, że dwa najpotężniejsze światowe mocarstwa mierzą do siebie nawzajem groźbami totalnej destrukcji. Czy oba systemy były równie arbitralne i skorumpowane? Czy było to jedynie kwestią opinii? Czy wszelkie struktury wartości są tylko przykrywką dla żądzy władzy? 
Czy wszyscy oszaleli? 
Jeśli już jesteśmy przy trudnych pytaniach, to co dokładnie wydarzyło się w XX wieku? Jak to się stało, że dziesiątki milionów ludzi musiało zginąć i oddać życie za nowe dogmaty i ideologie? Jak to się stało, że odkryliśmy coś gorszego, znacznie gorszego, niż arystokracja i skorumpowane systemy religijne, które ideologie komunizmu i faszyzmu, odrzucające irracjonalizm, miały zastąpić? Jak dla mnie — nikt na te pytania nie odpowiedział. Czułem się podobnie jak Kartezjusz — targały mną wątpliwości. Poszukiwałem czegoś — czegokolwiek — co mógłbym uznać za niepodważalne. Poszukiwałem skały, na której mógłbym postawić mój dom. Doprowadziło mnie do niej zwątpienie. 
Czytałem kiedyś o wyjątkowo podłej rozrywce praktykowanej przez strażników w Auschwitz. Polegała na rozkazywaniu więźniom, aby zanieśli czterdziestokilowe wory wilgotnej soli z jednego końca obozu na drugi —a następnie, aby przynieśli je z powrotem. 'Arbeit macht frei', mówił napis nad tamtejszą bramą wejściową — „praca czyni wolnym" — gdzie przez wolność należało rozumieć śmierć. Noszenie soli było w tym przypadku aktem bezcelowej udręki. Owocem nikczemnej sztuki. Uzmysłowiło mi to z całkowitą pewnością, że pewne działania są niewłaściwe. 
Aleksander Sołżenicyn w druzgocący sposób opisał potworności XX wieku, w którym dziesiątki milionów ludzi pozbawione zostały pracy, rodzin, tożsamości i życia. W drugim tomie swojego opus magnum 'Archipelag GUŁag' rozprawia na temat procesów norymberskich, które uznawał za najważniejsze wydarzenie tego stulecia. Jakie były konkluzje tych procesów? 'Istnieją działania tak dojmująco okrutne, że w oczywisty sposób niezgodne z właściwą naturą ludzką.' Jest to fundamentalna prawda niezależna od kultury, czasu czy miejsca. 'Istnieją działania złe, dla których nie ma usprawiedliwienia.' Odczłowieczenie drugiego człowieka, zredukowanie go do statusu pasożyta, torturowanie i zabijanie go bez rozważenia jego indywidualnej winy bądź niewinności, robienie sztuki z zadawania bólu — to coś absolutnie, definitywnie złego. 
Czym było to, co do czego nie mogłem mieć wątpliwości? To prawdziwość cierpienia. żadne argumenty nie są w stanie go zakwestionować. Nihiliści nie mogą podważać go na mocy sceptycyzmu. Totalitaryści nie mogą go zakazać. Cynicy nie mogą uciec przed jego realnością. Cierpienie jest prawdziwe, a umyślne zadawanie cierpienia drugiemu człowiekowi, dokonywane dla samego jego zadawania, to coś złego. Konkluzja ta stała się fundamentem moich przekonań. W trakcie przeszukiwania najgłębszych czeluści ludzkich myśli i działań oraz rozważania mojej własnej zdolności do postępowania jak nazistowski strażnik obozowy, zarządca sowieckiego gułagu czy dręczyciel własnych dzieci więzionych w piwnicy — pojąłem, co to znaczy „przyjąć na siebie grzechy świata". Każdy człowiek ma w sobie bezgraniczną zdolność do czynienia zła. Jako ludzie może niekoniecznie instynktownie czujemy, co jest dobre, ale z pewnością czujemy, co dobre nie jest. A skoro istnieje coś, co nie jest dobre, musi zatem istnieć coś, co jest. Jeżeli najgorszym grzechem jest zadawanie innym cierpienia dla samego cierpienia, dobrem jest wszystko to, co jest diametralnie temu przeciwne. Dobrem jest wszystko to, co temu zapobiega.", str. 235 - 237, zasada 7.

"Szpital był kiedyś domem dla setek chorych zamieszkujących go na stałe. Sytuacja zmieniła się w latach sześćdziesiątych wraz z wynalezieniem leków przeciwpsychotycznych i popularyzacją ruchów na rzecz deinstytucjonalizacji. Na skutek tych czynników większość tego rodzaju placówek zamknięto, najczęściej skazując odtąd „uwolnionych" pacjentów na znacznie cięższy żywot na ulicach. ", str. 243, zasada 8.

"Naiwnie sformułowany cel przeobraża się z czasem w złowieszczą formę życiowego kłamstwa. Pewien czterdziestoparoletni pacjent wyjawił mi wizję przyszłego życia, którą stworzył jako młodzieniec: „Widzę siebie wolnego od pracy, siedzącego na słonecznej plaży i popijającego drinki". A przecież to żaden plan. To plakat reklamowy biura podróży. Po ośmiu margaritach jedyne, czego możesz się spodziewać, to kac. A po trzech tygodniach popijania drinków na plażowym leżaku każdy racjonalny człowiek będzie śmiertelnie znudzony i zawiedziony samym sobą. Jeśli ktoś jest w stanie żyć w ten sposób przez rok, osiąga wybitny poziom żałosności. Taki styl życia na dłuższą metę po prostu nie jest satysfakcjonujący. Podatność na tego rodzaju uproszczenia i fantazje jest szczególnie powszechna wśród ideologów. Przyjmują oni dany aksjomat: państwo jest złe, imigracja jest zła, kapitalizm jest zły, patriarchat jest zły. Następnie odpowiednio filtrują swoje doświadczenia i racjonalizują niedające się zlekceważyć nieścisłości tak, aby wszystko dało się wyjaśnić w oparciu o dany aksjomat. Trzymają się fałszywego paradygmatu i narcystycznie wierzą, że jeśli tylko dostaliby taką możliwość, potrafiliby zmienić świat na lepszy.", str. 251, zasada 8.

"Gdy firma czy instytucja, dla której pracujesz, popada w kłopoty, w pierwszym rzucie eliminowani są z reguły ludzie hałaśliwi i problematyczni. Ale w drugiej kolejności żegna się tych niewidzialnych. Ktoś, o kim nikt nie wie, nie może być nikim znaczącym. Aby coś znaczyć, niezbędny jest oryginalny wkład własny. Pozostawanie w ukryciu nie gwarantuje konformistom ochrony przed chorobami, szaleństwem, śmiercią czy podatkami. Oprócz tego ukrywanie się przed innymi pociąga za sobą tłumienie drzemiącego w nas potencjału. A to jest problem.", str. 252, zasada 8.

"Jeśli odważysz się powiedzieć „nie" swojemu szefowi, partnerowi czy swojej matce, w okolicznościach, które takiej postawy wymagają, zmieniasz się w kogoś, kto — gdy zajdzie taka potrzeba — potrafi powiedzieć „nie". Jeśli natomiast mówisz „tak", gdy należy powiedzieć „nie", zmieniasz się w kogoś zdolnego jedynie przytakiwać, nawet gdy sprzeciw jest bezdyskusyjnie właściwym posunięciem. Osoby, którym nie mieści się w głowie, jak zupełnie zwyczajni, porządni ludzie postawieni w roli strażników w obozach koncentracyjnych mogli dopuszczać się tak potwornych czynów, teraz znają odpowiedź. Gdy doszło do momentu, w którym należało powiedzieć stanowcze „nie", nie było już nikogo zdolnego to powiedzieć. 
Za każdym razem, gdy sprzeniewierzasz się własnym wartościom, mówisz nieprawdę lub działasz w oparciu o kłamstwo, osłabiasz swój charakter. Jeśli będziesz miał słaby charakter, przytłoczą cię pierwsze przeciwności losu, na jakie natrafisz — a prędzej czy później, takie czy inne, na pewno się w twoim życiu pojawią. Możesz się ukrywać, lecz z czasem odnajdą twoją ostatnią kryjówkę. A wtedy ujrzysz siebie robiącego straszne rzeczy. 
Tylko skrajnie cyniczna, pozbawiona nadziei filozofia może twierdzić, że jedyną drogą ulepszenia rzeczywistości jest jej fałszowanie. Taka filozofia osądza i potępia Istnienie. Potępia prawdę jako niewystarczającą, a człowieka uczciwego jako żyjącego złudzeniami. Taka filozofia zarazem krzewi i usprawiedliwia powszechną korupcję.", str. 253, zasada 8.

"Ci, którzy dostatecznie długo dopuszczali się kłamstw, w słowie i czynach, żyją tam, w piekle — w tym momencie. Spotkasz ich na każdej zatłoczonej ulicy. Miej oczy otwarte i bacznie obserwuj. Prędko ich dostrzeżesz. To ludzie, których instynktownie omijasz z daleka. To ludzie, którzy na samo spojrzenie momentalnie zmieniają wyraz twarzy na groźny. Jest też drugi rodzaj przeklętych, którzy w takiej sytuacji, zawstydzeni, pośpiesznie odwracają wzrok. Widziałem, jak doszczętnie zniszczony życiem alkoholik zareagował dokładnie w ten sposób, spostrzegłszy, że przygląda mu się moja kilkuletnia córka. W jej oczach zobaczył mieszankę szoku i smutku będącą odzwierciedleniem jego znędzniałego stanu — a tego widoku zwyczajnie nie potrafił znieść. To zakłamanie spycha ludzi do poziomu żałosności, który przekracza nawet ich własne granice tolerancji. To zakłamanie wypełnia ludzkie dusze frustracją i mściwością. To zakłamanie jest źródłem tragicznego cierpienia ludzkości: nazistowskich obozów śmierci; ludobójstw Stalina; i tych jeszcze gorszego potwora, Mao. To zakłamanie zabiło setki milionów ludzi w XX wieku. To zakłamanie omal nie zgubiło całej cywilizacji. To zakłamanie nadal pozostaje jednym z najpoważniejszych zagrożeń wiszących dziś nad człowiekiem.", str. 261, zasada 8.

"Naszą odpowiedzialnością jest widzieć to, co jawi się przed naszymi oczami, patrzeć na to ze śmiałością i wyciągać stosowne do sytuacji wnioski, nawet jeśli widok jest przerażający  nawet jeśli samo patrzenie wzbudza grozę, która rani naszą świadomość i częściowo nas oślepia. Zdolność widzenia jest szczególnie istotna, gdy podkopuje poglądy, które znamy i na których polegamy, irytuje nas i burzy nasz obraz świata. To akt widzenia informuje jednostkę i aktualizuje społeczeństwo. Będąc tego świadomym, Nietzsche powiedział kiedyś, że wartość człowieka determinowana jest ilością prawdy, jaką zdolny jest znieść. W żadnym razie nie jesteś jedynie tym, co już wiesz. Jesteś też tym wszystkim, co mógłbyś wiedzieć, gdybyś tylko zechciał. Dlatego nigdy nie powinieneś poświęcać tego, czym możesz być, na rzecz tego, czym jesteś. Nie powinieneś rezygnować z drzemiącego w tobie potencjału dla osiągniętego już bezpieczeństwa  tym bardziej, jeżeli choćby na moment udało ci się już dostrzec, co leży w twoim zasięgu. 
W tradycji chrześcijańskiej Chrystus utożsamiany jest z Logos. Logos to Słowo Boże. Słowo, które u zarania świata przemieniło chaos w porządek. W Swojej ludzkiej formie Chrystus dobrowolnie poświęcił Swoje życie w imię prawdy, w imię dobra, w imię Boga. Umarł, aby potem się odrodzić. Słowo, które tworzy Porządek z Chaosu, poświęca wszystko, nawet samo siebie, dla Boga. To pojedyncze zdanie, zawierające mądrość, której nie sposób objąć rozumem, wyraża sedno chrześcijaństwa. Uczenie się to proces śmiercionośny. Każda nowa informacja podważa dotychczasowe poglądy, spycha je w chaos, z którego rodzą się na nowo, w odmienionej, lepszej postaci. Bywa, że takie wewnętrznie przeżyte śmierci kompletnie nas wyniszczają. W takich przypadkach możemy już nigdy nie dojść do siebie, a jeśli nawet, to kompletnie przeobrażeni.", str. 263, zasada 8.

"Ludzie generalnie myślą, że myślą, ale to nieprawda. Tym, co zazwyczaj uchodzi za myślenie, jest samokrytyka. Prawdziwe myślenie to rzecz rzadka — tak jak prawdziwe słuchanie. Można zresztą powiedzieć, że myślenie to słuchanie samego siebie — wcale nie taka prosta czynność. Aby myśleć, musisz być co najmniej dwiema osobami jednocześnie. Punkt widzenia A reprezentuje awatar w symulowanym świecie. Ma on swoje specyficzne wizje przeszłości, teraźniejszości i przyszłości oraz własną strategię działania. Podobnie punkty widzenia B, C i D — one też reprezentowane są przez awatary w ich fikcyjnych światach. Myślenie to proces, w ramach którego te wyimaginowane awatary opowiadają sobie nawzajem o swoich doświadczeniach. Nie należy też kwalifikować jako myślenia zestawiania preferowanych przez siebie tez z umyślnie słabo uargumentowanymi tezami przeciwnymi, tak aby można było z czystym sumieniem nie zmieniać zdania. Taki zabieg nazywamy racjonalizacją post-hoc. To nic innego niż propaganda nakierowana na oszukanie samego siebie. Pustosłowie. Wykorzystywanie wniosków w celu uzasadnienia dowodów. Mówiąc krótko, to tchórzliwe chowanie się przed prawdą. 
Prawdziwe myślenie jest skomplikowane i wymagające. Aby je praktykować, niezbędne są umiejętności klarownego wypowiadania się oraz uważnego, krytycznego słuchania. Pociąga za sobą nieuniknione wewnętrzne spory. Dlatego trzeba nauczyć się tolerować konflikty. Te z kolei wymagają umiejętności negocjowania i zawierania kompromisów — niezbędne jest zatem wyrobić w sobie zdolność modyfikowania założeń, weryfikowania opinii — a nawet zmieniania poglądów na świat. Myślenie będzie często prowadzić do porażki i eliminacji jednego lub więcej wewnętrznych awatarów. A zarówno one, jak i ty, nie lubicie, gdy awatary przegrywają i umierają. Niełatwo je tworzyć. Są cenne. Są żywe i chcą, aby tak pozostało. Gotowe są walczyć o życie. Lepiej słuchaj, co mają do powiedzenia. W przeciwnym razie udadzą się do zaświatów, przemienią w demony i rozpętają piekło w twojej psychice. Z uwagi na to wszystko myślenie niesie ze sobą dyskomfort emocjonalny i wysiłek fizjologiczny; w stopniu większym niż cokolwiek innego — za wyjątkiem niemyślenia. Aby jednak wszystkie te procesy mogły zachodzić w ludzkim umyśle, wymagany jest pewien stopień intelektualnego wyrafinowania. Co zatem ma zrobić ktoś, komu myślenie — bycie dwiema osobami jednocześnie — nie idzie? To proste. Niech mówi. Potrzebuje jedynie kogoś, kto będzie go słuchał. Taki słuchacz pełni jednocześnie rolę sojusznika i przeciwnika.", str. 282, zasada 9.

"A zatem dobry wykładowca nie mówi do publiczności, ale komunikuje się z nią. W tym celu musi pilnie śledzić każdy jej ruch, gest czy dźwięk. Paradoksalnie, 'nie sposób tego osiągnąć przez samo obserwowanie publiczności jako takiej.' Dobry wykładowca, zamiast iść na łatwiznę i „wygłaszać mowę", zwraca się bezpośrednio do pojedynczych, możliwych do rozróżnienia osób. Nie ma żadnego wygłaszania — jest mowa. Wygłaszać to można referaty, a to kiepski sposób komunikacji. Nie ma też czegoś takiego jak „publiczność". Są 'jednostki', które należy uwzględnić w rozmowie. Kompetentny, doświadczony mówca zwraca się do pojedynczego, konkretnego człowieka, obserwuje jak ten przytakuje, kręci głową, marszczy brwi czy okazuje zmieszanie — i ciągle reaguje odpowiednio do tych gestów i ekspresji. Następnie, po kilku zdaniach lub przy przejściu do nowego wątku, obiera nowego słuchacza i przez chwilę mówi bezpośrednio do niego. W ten sposób odczytuje i reaguje na nastawienie całej grupy (na tyle, na ile można w ogóle o czymś takim mówić).", str. 292, zasada 9.

"Bez akceptacji powyższego filozoficzna rozmowa nie jest możliwa — zostaje co najwyżej przekonywanie, dominowanie czy rozśmieszanie. Zanim posiądziesz zdolność rozmowy przy użyciu Słowa będącego wiecznym pośrednikiem między chaosem a porządkiem, musisz zaakceptować tę prawdę. Aby rozmawiać w tym trybie, musisz szanować osobiste doświadczenia swoich partnerów w dyskusji. Musisz zaufać w to, że zajmują takie, a nie inne stanowiska na skutek gruntownych i wnikliwych przemyśleń. Musisz wierzyć, że gdyby podzielali twoje przekonania, mógłbyś pominąć część bolesnego procesu odkrywania tych samych prawd (jako że nauka na podstawie doświadczeń innych może przebiegać szybciej i przy mniejszym ryzyku). Musisz otworzyć umysł i medytować, a nie rozgrywać partię szachów z nastawieniem na zwycięstwo za wszelką cenę. Jeśli ci się to nie uda albo jeśli w ogóle nie zechcesz spróbować, będziesz zdolny jedynie powtarzać, niczym automat, poglądy, które już wyznajesz, dowodzić ich prawidłowości i upierać się przy ich słuszności. Jeśli jednak zdołasz opanować umiejętność medytowania w trakcie rozmowy, nareszcie usłyszysz drugiego człowieka i odpowiesz mu zupełnie nową, oryginalną refleksją, która sama z siebie wypłynie na powierzchnię twojego umysłu. 
'To tak, jak gdybyś podczas takich rozmów słuchał nie tylko innych dyskutantów, lecz także z równym skupieniem przysłuchiwał się samemu sobie.' Opisujesz swoją reakcję na nowe informacje zaprezentowane przez mówiącego. Wyjaśniasz, jak ta nowa wiedza na ciebie wpłynęła — co w tobie obudziła, które z twoich poglądów zmieniła, jakie wątpliwości sprowokowała. Szczerze ujawniasz to wszystkim obecnym, a tym samym spowodujesz u nich analogiczny efekt. W ten sposób wszyscy możecie się zmienić i pozwolić starym przekonaniom umrzeć — tak jakbyście zrzucali starą skórę i wykształcali nową.", str. 295, zasada 9.

"Stalowe nawiasy, montowane na przekór deskorolkarzom, szpecą okolicę. Aby doprowadzić cokół rzeźby do stanu równie odpychającego co obecnie — jest tak naszpikowany stalą, że przypomina obrożę pitbulla — dzieciaki musiałyby poważnie go pouszkadzać. Donice otoczono ochronnymi klatkami, które z czasem, co było do przewidzenia, pokryła rdza, i dziś wołają o pomstę do nieba. Nadało to placykowi — którego w zamyśle rzeźba i roślinność miały upiększać — surowego, industrialnego wyglądu rodem z więzienia, szpitalu dla umysłowo chorych czy obozu pracy. Tak kończy się brak zaufania planistów i urzędników do obywateli, którym mają służyć. 
Sama szpetota efektu końcowego objawia fałsz stojących za nim motywów.", str. 325, zasada 11.

"Jednak w drugiej połowie książki Orwell zwraca swoją uwagę na inny problem: względny brak popularności socjalizmu w Wielkiej Brytanii tamtego okresu, mimo wszechobecnej, jawnej niesprawiedliwości. W swoich rozważaniach dochodzi do wniosku, że lubujący się w ubraniach z tweedu; filozofujący z wygodnych foteli; wszędzie doszukujący się ofiar; obnoszący się z mieszanką litości i pogardy społeczni reformatorzy często, wbrew pozorom, nie dbali o najuboższych. 'Zamiast tego zwyczajnie nienawidzili bogatych.' Własną zawiść i rozgoryczenie ubierali w pozerstwo, bigoterię i przekonanie o własnej nieomylności. Jeśli chodzi o domenę podświadomości czy też zagadnienie sprawiedliwości społecznej cechujące front lewicowy, niewiele się od tego czasu zmieniło po tej stronie spektrum politycznego. To właśnie ze względu na znajomość twórczości Freuda, Junga, Nietzschego —i Orwella — za każdym razem, gdy ktoś w moim towarzystwie opowiada płomiennie, czego jest zwolennikiem, ja w myślach zastanawiam się, czego jest przeciwnikiem. Pytanie to jest szczególnie istotne w przypadku osób, I które narzekają, krytykują lub usiłują zmieniać zachowania innych. ", str. 328, zasada 11. 

"Gdy mojemu koledze Chrisowi zdarzało się wdawać w bójki z dziećmi indiańskiego pochodzenia, w ogóle nie próbował się bronić. Nie uważał, aby jego samoobrona miała moralne uzasadnienie, więc po prostu godził się obrywać. „Odebraliśmy im ich ziemie  napisał mi kiedyś w liście. Dopuściliśmy się wobec nich wielu okrucieństw Ich gniew zupełnie mnie nie dziwi". Z biegiem czasu, krok po kroku, Chris odizolował się od świata. Po części właśnie ze względu na poczucie winy. Wykształcił w sobie głęboką nienawiść wobec męskości i męskich zachowań. Chodzenie do szkoły, pracowanie czy rozglądanie się za kandydatką na żonę uznawał za elementy tego samego procesu, który doprowadził do kolonizacji Ameryki Północnej, koszmarnego nuklearnego pata z okresu zimnej wojny czy dewastacji środowiska naturalnego naszej planety. Naczytał się książek o buddyzmie, które przekonały go, że w położeniu, w jakim znalazł się dziś świat, postawą etycznie pożądaną jest negacja własnego Istnienia. Wobec innych ludzi przyjął to samo stanowisko. 
Na początku studiów Chris był przez jakiś czas moim współlokatorem. Pewnego razu spędziliśmy wieczór w lokalnym barze. Kiedy wracaliśmy do domu, Chris zaczął uderzać boczne lusterka stojących wzdłuż ulicy samochodów. „Przestań, Chris. Co chcesz uzyskać przez obijanie samochodów należących do ludzi, których nawet nie znasz?", spytałem. Odpowiedział, że wszyscy oni mieli swój udział w szkodliwej działalności człowieka winnej wszelkiego zła, a zatem zasługiwali na karę. Przekonywałem, że mszczenie się na ludziach, którzy wiedli zwyczajne życie. z pewnością do niczego dobrego nie doprowadzi, ale on najwyraźniej nie zamierzał zmieniać zdania na ten temat. 
Kilka lat później, gdy byłem już na studiach doktoranckich w Montrealu, Chris zjawił się niespodziewanie. Rzekomo spontaniczne odwiedziny szybko okazały się czymś więcej. Życie wymykało mu się z rąk, był kompletnie zagubiony i przybył z prośbą o pomoc. Ostatecznie wprowadził się do mnie. Byłem już wtedy po ślubie i mieszkałem razem z żoną Tammy i roczną córeczką Mikhailą. Chris, tak jak ja, przyjaźnił się z Tammy w dzieciństwie i przez długi czas miał nadzieję na coś więcej niż przyjaźń. To jeszcze bardziej skomplikowało sytuację — ale nie z tych powodów, o jakich myślisz. Odrzucany przez kobiety Chris początkowo znienawidził mężczyzn, ostatecznie jednak swoją nienawiść skierował w stronę kobiet. Pragnął ich, ale zaniedbał edukację oraz zrezygnował z kariery i ambicji. Był bezrobotny i nałogowo palił papierosy. W efekcie, jak można było się spodziewać, nie był obiektem zainteresowania zbyt wielu przedstawicielek płci pięknej. To z kolei uczyniło go zgorzkniałym nieudacznikiem. Próbowałem go przekonać, że ścieżka, którą obrał, prowadzi jedynie w dalszą ruinę. Namawiałem go, aby znalazł w sobie nieco pokory. Starałem się pomóc mu odzyskać kontrolę nad własnym życiem. 
Któregoś wieczora wypadła kolej Chrisa na przygotowanie obiadu. Gdy moja żona wróciła do domu, całe mieszkanie było zadymione. To burgery wołowe paliły się w najlepsze na rozgrzanej patelni. Chris tymczasem leżał na podłodze i próbował rzekomo podregulować nóżki od kuchenki. Jednak Tammy zdążyła się już poznać na jego cwanych trikach. Wiedziała, że umyślnie przypalał burgery. Był zbulwersowany, że musiał dla nas gotować. Był zbulwersowany, że przypadła mu tak kobieca rola (mimo że obowiązki domowe dzieliliśmy sprawiedliwie i Chris dobrze o tym wiedział). Naprawiał kuchenkę, aby zapewnić sobie wiarygodną, a nawet chwalebną wymówkę dla spalenia burgerów. Gdy Tammy powiedziała mu, że przejrzała jego gierki, udawał pokrzywdzonego, ale w głębi jego duszy jątrzyła się wściekłość. Jakaś jego część, ta zła część, była przekonana, że jest najbystrzejszy i potrafi wszystkich przechytrzyć. Demaskując prawdziwe motywy jego niecnego planu, Tammy zadała bolesny cios jego dumie. Cała sytuacja była cholernie niezręczna. 
Następnego dnia udaliśmy się z Tammy na spacer w kierunku lokalnego parku. Mimo że pogoda była fatalna — na zewnątrz szalał siarczysty mróz, a w powietrzu wisiała gęsta mgła — musieliśmy odetchnąć od toksycznej atmosfery panującej w naszym mieszkaniu. Dzielenie go z Chrisem zaczynało nas przerastać. Tammy się skarżyła. Weszliśmy do parku. Drzewa wznosiły swoje gołe gałęzie ku górze, gdzie ginęły w mlecznej zawiesinie. Wtem spostrzegliśmy, że czarna wiewiórka z ogonem łysym od nużycy dygocze z zimna i kurczowo trzymając się jednej z gałęzi nie chce dopuścić, aby wiatr zrzucił ją na ziemię. Co u licha to stworzonko robiło tam na drzewie w takim chłodzie? (Wiewiórki zapadają w sen zimowy. Zimą budzą się i wychodzą z nor tylko w cieplejsze dni). Chwilę później zobaczyliśmy następną. I następną. I następną. Park pełen był wiewiórek, wszystkie częściowo łyse, wszystkie poprzyczepiane do gałęzi targanych wiatrem i wszystkie drżące z przeszywającego zimna. W pobliżu nie było nikogo oprócz nas. W tym osobliwym zdarzeniu było coś niemożliwego. Coś niewytłumaczalnego. Wiernie odzwierciedlało sytuację, w jakiej się znaleźliśmy. Braliśmy udział w absurdalnym przedstawieniu reżyserowanym przez Boga. Niedługo po tym Tammy wraz z naszą córką wyjechały na kilka dni. 
Jakiś czas później tego roku, w okolicach świąt Bożego Narodzenia, z zachodniej Kanady przyjechali do mnie brat i jego świeżo upieczona małżonka. Mój brat także znał Chrisa. Pewnego popołudnia cała trójka szykowała grube zimowe ubrania na spacer po centrum Montrealu. Chris włożył długi czarny płaszcz, czarne buty, czarne spodnie i czapkę naciągniętą niemal na oczy — również czarną. Był przy tym chudy, wysoki i lekko się garbił. „Chris — zażartowałem — wyglądasz jak seryjny morderca". „Ha ha, bardzo śmieszne", odrzekł anemicznie. Gdy wrócili do domu, Chris był wyraźnie nie w humorze. Na jego terytorium pojawili się obcy. Widok kolejnej szczęśliwej pary był mu solą w oku. 
Następna w kolejności była kolacja. Przebiegła przyjemnie i rozeszliśmy się dopiero, gdy zmęczenie zaczęło o sobie przypominać. Ja jednak nie mogłem zasnąć. Coś było nie tak i dało się to wyczuć. Około czwartej nad ranem nie wytrzymałem. Wyszedłem z łóżka i ruszyłem w stronę pokoju Chrisa. Zapukałem do drzwi, po czym, nie czekając na odpowiedź, otworzyłem je i wszedłem do środka. Chris również nie spał — leżał na plecach i patrzył w sufit. Przeczuwałem, że zastanę go w takim stanie. Znałem go wręcz zbyt dobrze. Przysiadłem się i szczerą rozmową stłumiłem gotujący się w nim gniew. Następnie wróciłem do sypialni i położyłem się spać. Rankiem brat wziął mnie na stronę. Chciał pogadać. „Coście, u diabła, robili z Chrisem po nocy? Prawie w ogóle nie spałem. Czy coś się stało?", zapytał. Wyjaśniłem, że Chris nie czuł się dobrze. Mój brat miał szczęście, że żyje, wszyscy mieliśmy — ale ten fakt przemilczałem. Duch Kaina nawiedził tej nocy nasz dom, ale na szczęście nikomu nie stała się krzywda. 
Być może wyczułem wtedy zapach śmierci unoszący się w powietrzu. Chrisa cechowała charakterystyczna woń. Często się kąpał, ale przesiąkały nią nawet ręczniki. Nie sposób było ich doprać. Woń ta była efektem ubocznym braku synchronizacji ciała z psychiką. Pewna pracowniczka socjalna, która miała okazję poznać Chrisa, powiedziała mi kiedyś, że każdy w jej placówce potrafił tę woń rozpoznać. Nazywali ją „wonią niezatrudnialnych". 
Wkrótce po ukończeniu studiów doktoranckich przenieśliśmy się z Tammy do Bostonu. Pojawiło się drugie dziecko. Od czasu do czasu rozmawialiśmy z Chrisem przez telefon. Raz przyjechał w odwiedziny, które okazały się bardzo udane. Próbował coś zmienić i dobrze mu szło. Znalazł pracę w hurtowni części samochodowych. Wydawało się, że trafił na właściwą drogę. Niestety, nasz kontakt się urwał. Prawie dziesięć lat później — w przeddzień swoich czterdziestych urodzin — Chris znów do mnie zadzwonił. Do tego czasu zdążyłem przeprowadzić się wraz z rodziną do Toronto. Chris miał naprawdę świetnie wieści. Opowiadanie jego autorstwa miało zostać opublikowane w zbiorze wydawanym przez małe, ale rozpoznawalne wydawnictwo. Chciał, żebym o tym wiedział. Chris pisał pierwszorzędne opowiadania. Czytałem je wszystkie. Mogliśmy o nich rozmawiać godzinami. Był też niezłym fotografem. Miał zmysł artystyczny i kreatywne pomysły. Następnego dnia Chris wjechał swoim starym pickupem — tą samą wysłużoną w boju bestią z Fairview, o której pisałem w rozdziale trzecim — głęboko w las. Przyczepił gumowy wężyk do rury wydechowej i przez minimalnie uchyloną boczną szybę poprowadził go do wnętrza samochodu. Widzę go, siedzącego tam z papierosem w ustach, patrzącego obojętnie przez przednią szybę, czekającego, aż nadejdzie kres. Jego ciało znaleziono kilka tygodni później. Zadzwoniłem do jego ojca. „Mój kochany chłopiec", szlochał.", str. 330 - 333, zasada 11.

"Widziałem jak studenci, w szczególności na kierunkach humanistycznych, doświadczali poważnych uszczerbków na zdrowiu psychicznym na skutek styczności z ideologią tego typu obrońców planety, którzy wmawiali im, że sama egzystencja czyni ich szkodnikami. Z moich obserwacji wynika, że gorzej znoszą to młodzi mężczyźni. Status uprzywilejowanych beneficjentów patriarchatu czyni ich osiągnięcia niezasłużonymi. Jako potencjalni stronnicy kultury gwałtu muszą liczyć się z tym, że każdy ich kontakt seksualny niesie ze sobą ryzyko oskarżeń o wykorzystanie seksualne. Ich ambicje mają druzgocące konsekwencje dla środowiska naturalnego. Dzisiejsze społeczeństwo raczej je tłumi niż rozbudza. Od okresu gimnazjum u wielu chłopców zaczynają się kłopoty w nauce, które ciągną się przez liceum, aż po studia, jeśli w ogóle uda im się dojść do tego etapu.", str. 337, zasada 11.

"Kultura oczywiście jest strukturą opresyjną. Zawsze tak było. To fundamentalna, uniwersalna, egzystencjalna rzeczywistość. Król tyran to prawda symboliczna; archetypowa stała. Wszystko, co pozostawia nam w spadku przeszłość, jest rozmyślnie ślepe i przedawnione. To duch, maszyna i potwór, które należy uwolnić, naprawić i utrzymać na dystans przez uwagę i wysiłki żyjących. Kultura nas uciska, dopasowuje do społecznie akceptowalnych ram — i marnuje tym samym olbrzymi potencjał wielu ludzi. W zamian oferuje jednak olbrzymie korzyści. Każde słowo, jakie wypowiadamy, jest darem od naszych przodków. Każda myśl, jaka przychodzi nam do głowy, pojawiła się już wcześniej w głowie kogoś od nas mądrzejszego. Sprawnie funkcjonująca infrastruktura instytucjonalna, jaka nas otacza, szczególnie na Zachodzie, to kolejny dar od przodków: względnie nieskorumpowany ustrój polityczny i system ekonomiczny, technologia, bogactwo, oczekiwana długość życia, wolność, luksus, szanse. Kultura jedną ręką odbiera, lecz, na obszarach, na których panują jej zdrowe odmiany, drugą ręką daje znacznie więcej. Dostrzeganie jedynie opresyjnej strony kultury to postawa świadcząca o ignorancji i niewdzięczności, a przy tym postawa bardzo niebezpieczna. Co nie znaczy (mam nadzieję, że we wcześniejszych rozdziałach wyjaśniłem to dostatecznie jasno), że kultury nie należy poddawać krytyce.", str. 344, zasada 11.

"Przewrotny jest również pogląd, że kultura to wytwór mężczyzn. Kulturę w ujęciu symbolicznym, mitycznym i archetypowym przedstawia się zazwyczaj jako męską. Po części dlatego idea „patriarchatu" jest dla wielu tak przekonująca. Tym niemniej kultura jest tworem nie mężczyzn, lecz ludzkości (nie mówiąc już o białych mężczyznach, którzy — to prawda —swoją rolę w jej tworzeniu odegrali). Okres dominacji kultury europejskiej (o ile w ogóle można o takim mówić) trwa dopiero cztery stulecia. W skali czasowej właściwej dla ewolucji kultury — którą mierzyć należy co najmniej w tysiącach lat — cztery wieki to mgnienie oka. Co więcej, nawet jeśli przed rewolucją feministyczną z lat sześćdziesiątych kobiety nie wniosły niczego istotnego w dziedziny sztuki, literatury i nauki (w co nie wierzę), ich rola w zajmowaniu się dziećmi oraz pracy na roli miała kluczowe znaczenie dla wychowywania chłopców i uwalniania mężczyzn — bardzo nielicznych — dzięki czemu ludzkość jako całość mogła się rozwijać i przeć naprzód. 
Oto alternatywna teoria: przez absolutną większość historii zarówno mężczyźni, jak i kobiety brali udział w tragicznych zmaganiach o uwolnienie się spod tyranii niedostatku i nędzy. Kobiety były często w tej walce upośledzone, dzieliły bowiem z mężczyznami wszystkie ich wady, a dodatkowo ciążył im ciężar reprodukcji oraz mniejsza siła fizyczna. Oprócz brudu, biedy, chorób, głodu, okrucieństwa i ignorancji, będących codziennością obu płci aż po wiek XX (przed którym nawet mieszkańcy świata Zachodu żyli za mniej niż dolara dziennie, w przeliczeniu na dzisiejsze pieniądze), kobiety musiały też znosić niebagatelne, praktyczne niewygody związane z menstruacją, wysokie prawdopodobieństwo niechcianych ciąż, spore ryzyko śmierci albo poważnego uszczerbku na zdrowiu na skutek porodu oraz trudy opieki nad wieloma małymi dziećmi. Być może to ta asymetria była powodem różnego statusu prawnego i społecznego kobiet oraz mężczyzn, który charakteryzował większość zbiorowości ludzkich sprzed współczesnych rewolucji technologicznych, w tym sprzed wynalezienia pigułki antykoncepcyjnej. Zalecałbym przynajmniej rozważyć taką wersję wydarzeń, zanim założenie o tyranii narzuconej kobietom przez mężczyzn zaakceptuje się jako truizm. 
W mojej opinii rzekoma opresyjność patriarchatu to po prostu efekt niedoskonałych (żeby nie powiedzieć: ułomnych) prób oswobodzenia się z nędzy, chorób i codziennego znoju, rozciągających się na tysiąclecia i podejmowanych wspólnie przez kobiety i mężczyzn. Niedawna historia Arunachalama Murugananthama jest tutaj dobrym przykładem. Człowiek ten, Hindus okrzyknięty „królem tamponów", nie był specjalnie zadowolony z faktu, że jego żona podczas okresu musiała korzystać z brudnych, niehigienicznych ręczników. Gdy zwrócił jej na to uwagę, odpowiedziała, że gdyby ona i jej siostry chciały używać podpasek, to —z uwagi na kiepską sytuację finansową — jej rodzina musiałaby zrezygnować z picia mleka. Usłyszawszy to, Arunachalam następne czternaście lat spędził w stanie obsesji — tak twierdzili jego sąsiedzi — na punkcie zaradzenia temu problemowi. Obsesja osiągnęła poziom nasilenia, który w jego własnej żonie i matce wzbudził przerażenie i skłonił do tymczasowego opuszczenia go. Nie mogąc znaleźć kolejnych ochotniczek do testowania swojego produktu, sam ubierał na siebie dętki wypełnione świńską krwią. Nie bardzo widzę, jak takie działania miałyby przełożyć się na wzrost jego popularności czy statusu. Dziś jego tanie, produkowane lokalnie podpaski sprzedawane są na obszarze całych Indii, a wytwarzają je lokalne grupy samopomocy zarządzane przez kobiety. Użytkowniczki jego produktu cieszą się teraz swobodą, jakiej nigdy wcześniej nie doświadczyły. W 2014 roku ten człowiek, który nie ukończył nawet szkoły średniej, trafił na listę stu najbardziej wpływowych ludzi świata magazynu „Time". Nie jestem skłonny uznać, że pana Murugananthama motywowała przede wszystkim wizja osobistych korzyści. Czy jest on częścią patriarchatu? 
W 1847 roku James Young Simpson wykorzystał eter, aby pomóc kobiecie z wadą miednicy urodzić dziecko. Wkrótce zastąpił go lepiej sprawdzającym się chloroformem. Pierwsze dziecko urodzone przez matkę pod wpływem chloroformu otrzymało imię „Anaesthesia". W 1853 roku substancja cieszyła się już taką renomą, że przy porodzie swojej siódmej pociechy skorzystała z niej królowa Wiktoria. Co fascynujące, niedługo później możliwość bezbolesnego porodu dostępna była praktycznie dla wszystkich kobiet. Znaleźli się ludzie, którzy przestrzegali przed niebezpieczeństwem sprzeciwiania się deklaracji, jaką Bóg skierował do kobiet w Księdze Rodzaju: „Obarczę cię niezmiernie wielkim trudem twej brzemienności, w bólu będziesz rodziła dzieci"". Byli i tacy, którzy nie widzieli potrzeby stosowania znieczulenia w leczeniu mężczyzn: młodzi, silni i odważni go przecież nie potrzebują. Takie glosy sprzeciwu nic nie wskórały. Znieczulenie rozpowszechniło się błyskawicznie (znacznie szybciej niż byłoby to możliwe dzisiaj). Nawet prominentni przedstawiciele Kościoła popierali jego stosowanie. 
Pierwsze praktyczne w użyciu tampony pojawiły się na rynku dopiero w latach trzydziestych za sprawą firmy Tampax. Za ich wynalezienie odpowiedzialny jest dr Earle Cleveland Haas. Jako materiał wykorzystał zgniecioną bawełnę, a jako aplikator — papierowe rurki. Zastosowanie tego drugiego pomogło złagodzić opór wobec innowacyjnego produktu ze strony ludzi przeciwnych samodotykaniu, które bez aplikatora byłoby konieczne. Już na początku lat czterdziestych 25 procent kobiet używała tamponów. Trzydzieści lat później odsetek ten wzrósł do 70 procent. Dziś tampony wybiera cztery piąte kobiet; pozostałe polegają na podpaskach, których współczesne modele cechują się wysoką chłonnością oraz stabilnością, jaką zapewniają samoprzylepne skrzydełka (w przeciwieństwie do wielgachnych, niewygodnych, mocowanych paskiem i przypominających pieluchy podpasek sprzed pięćdziesięciu lat). Czy, w obliczu tych faktów, Murugananthama, Simpsona i Hassa należy uznać za ciemiężycieli czy wyzwolicieli kobiet? Co z Gregorym Goodwinem Pincusem, który opracował formułę pigułki antykoncepcyjnej? W jaki sposób ci oświeceni, wytrwali, praktyczni panowie stanowili część krępującego kobiety patriarchatu?", str. 345 - 347, zasada 11.

"Idee marksistowskie były bardzo atrakcyjne jako intelektualne utopie. Khieu Samphan, jeden z głównych architektów terroru Czerwonych Khmerów, zanim w połowie lat siedemdziesiątych został przywódcą Kambodży, w 1955 roku otrzymał stypendium we Francji, a w 1959 roku obronił na Sorbonie pracę doktorską pod tytułem: „Gospodarka i rozwój przemysłowy Kambodży". Argumentował w niej, że praca wykonywana w miastach w ramach zawodów nierolniczych była bezwartościowa. Jego zdaniem bankierzy, biurokraci i przedsiębiorcy nie wytwarzali dla społeczeństwa żadnej wartości dodanej. Zamiast tego zwyczajnie pasożytowali na prawdziwym bogactwie tworzonym w sektorze rolniczym, rzemiośle i lokalnej produkcji. Poglądy Samphana spotkały się z uznaniem francuskich intelektualistów, którzy przyznali mu tytuł doktorski. Po powrocie do Kambodży udało mu się wprowadzić swoje koncepcje w życie. Czerwoni Khmerzy przeprowadzili masową ewakuację kambodżańskich miast, zamknęli banki, zakazali posługiwania się pieniądzem i zlikwidowali wszelkie przejawy działalności rynkowej. Szacuje się, że około jedna czwarta populacji Kambodży zginęła w wyniku katorżniczej pracy na roli lub została zabita na tak zwanych polach śmierci.", str. 349, zasada 11.

"Całe to zamieszanie wokół Hiszpanii odciągnęło uwagę od wydarzeń równolegle rozgrywających się w Związku Sowieckim. W latach trzydziestych, podczas Wielkiego Kryzysu, staliniści zesłali dwa miliony kułaków, czyli najbogatszych chłopów (a to oznaczało takich, którzy posiadali kilka krów, kilku zatrudnionych robotników i kilka akrów ziemi więcej niż przeciętni chłopi), na Syberię. Z punktu widzenia komunistów kułacy zgromadzili swoje majątki przez wyzysk, a zatem zasłużyli na to, co ich spotkało. Bogactwo świadczyło o opresji, prywatna własność natomiast —o kradzieży. Miarka się przebrała i przyszedł czas na zaprowadzenie równości. Ponad 30 000 kułaków zostało zastrzelonych na poczekaniu. Setki tysięcy spotkał ten sam los z rąk najbardziej zawistnych, zgorzkniałych i niezaradnych spośród ich sąsiadów, którzy wysokie ideały kolektywizmu wykorzystali, aby przysłonić swoje prymitywne, mordercze instynkty. 
Kułaków okrzyknięto „wrogami ludu", podludźmi, szumowinami, szkodnikami i świniami. „Przerobimy kułaków na mydło", przysięgali robotnicy miejscy zmobilizowani przez sowieckich aparatczyków i wysyłani na wsie w ramach akcji wymierzonej przeciwko tym pierwszym. Nagich kułaków wypędzano z ich domostw, bito i zmuszano do kopania własnych grobów. Kobiety gwałcono. Ich majątki „konfiskowano", co w praktyce oznaczało rozkradanie wszystkiego co popadnie — do gołych ścian. Zdarzało się, że zwykli chłopi, głownie kobiety, stawali po stronie swoich prześladowanych sąsiadów, jednak tego rodzaju przejawy sumienia okazywały się daremne. Kułacy, którzy przetrwali aresztowanie, zsyłani byli na Syberię, często w środku nocy. Transporty koleją ruszyły w lutym, u szczytu ostrej rosyjskiej zimy. U celu podróży, daleko w pustynnej tajdze, czekały na nich prymitywne domostwa. Umierali masowo, szczególnie dzieci, jeśli nie z głodu i zimna, to na tyfus, odrę i szkarlatynę. 
„Pasożytniczy" kułacy byli, generalnie rzecz biorąc, najsprawniejszymi i najbardziej pracowitymi spośród chłopów. Powszechną w świecie regułą jest, że nieliczna mniejszość odpowiada za większość produkcji w każdej dziedzinie, i rolnictwo nie było tu wyjątkiem. Na skutek wywłaszczenia kułaków produkcja rolna runęła. Resztki, które pozostały, siłą odebrano chłopom i przetransportowano do miast. Wieśniacy, którzy po żniwach szukali na polach pojedynczych kłosów pszenicy dla swoich głodujących rodzin, narażali się na karę śmierci przez rozstrzelanie. W latach trzydziestych sześć milionów mieszkańców dzisiejszej Ukrainy — obfitującego w czarnoziemy spichlerza Związku Sowieckiego — umarło z głodu. „Zjadanie własnych dzieci to akt barbarzyństwa" — głosiły plakaty rozwieszane na wsiach przez działaczy sowieckiego reżimu.", str. 351, zasada 11.

"Mimo że raportów o takich potwornościach nie dało się już lekceważyć jako plotek, wielu zachodnich intelektualistów niezmiennie utrzymywało pozytywne zdanie o komunizmie. Nie brakowało wtedy innych zmartwień, a druga wojna światowa sprzymierzyła kraje zachodnie ze Związkiem Sowieckim w walce przeciwko Hitlerowi, Mussoliniemu i Hirohito. Jednak nie wszystkie oczy pozostawały ślepe. Malcolm Muggeridge już w 1933 roku zaczął publikować artykuły opisujące zbrodnie Sowietów przeciwko chłopstwu na łamach dziennika „Manchester Guardian". George Orwell rozumiał, co dzieje się pod rządami Stalina, i upublicznił swoje poglądy na ten temat. W 1945 roku, mimo poważnych trudności, zdołał opublikować powieść Folwark Zwierzęcy, satyrę na realia ówczesnego Związku Sowieckiego. Niestety wielu, którzy powinni wiedzieć lepiej, tkwiło w ślepocie jeszcze przez długi czas. Nigdzie nie było to prawdą w większym stopniu niż we Francji, szczególnie wśród tamtejszych intelektualistów. 
Jean-Paul Sartre, najsłynniejszy francuski filozof połowy XX wieku, był jawnym i cenionym komunistą (choć oficjalnie do partii nie należał) i potępił Sowietów dopiero po ich inwazji na Węgry w 1956 roku. Nie przeszkadzało mu to jednak pozostawać zwolennikiem marksizmu. Od polityki ZSRR ostatecznie odciął się dopiero w 1968 roku, kiedy armia sowiecka w brutalny sposób stłumiła rozruchy Czechosłowaków podczas praskiej wiosny. 
Niedługo po tym przyszła publikacja 'Archipelagu GULag' Aleksandra Sołżenicyna, o której wielokrotnie pisałem w poprzednich rozdziałach. Jak już wspominałem (i co warto wspomnieć raz jeszcze), książka ta kompletnie zdyskredytowała wiarygodność moralną komunizmu — najpierw na Zachodzie, a później w samym Związku Sowieckim. Z uwagi na cenzurę obowiązującą za żelazną kurtyną jej kopie drukowały i rozprowadzały podziemne wydawnictwa. Rosjanie mieli 24 godziny na przeczytanie rzadkich egzemplarzy, które wpadły im w ręce, po czym przekazywali je kolejnym oczekującym umysłom. Wersję czytaną w języku rosyjskim emitowano na terenie Związku Sowieckiego za pośrednictwem Radia Wolna Europa. 
Sołżenicyn przekonywał, że sowiecki ustrój nie mógłby działać bez tyranii i niewolniczej pracy; że bez wątpienia ziarna jego najgorszych ekscesów zasiane zostały już za czasów Lenina (wobec którego zachodni komuniści nie tracili sympatii); oraz że jego funkcjonowanie opierało się na niezliczonych kłamstwach, zarówno po stronie jednostek, jak i państwa. Jego grzechów nie można tłumaczyć jedynie kultem jednostki, co uparcie próbowali robić ludzie ślepo wierzący we wzniosłe idee komunizmu. Sołżenicyn udokumentował powszechne przypadki nieludzkiego traktowania więźniów politycznych, gruntowne skorumpowanie systemu prawnego służącego do usprawiedliwiania masowych mordów i —w sposób nadzwyczaj skrupulatny — wykazał, dlaczego to wszystko nie były aberracje, ale bezpośrednie konsekwencje filozofii komunistycznej leżącej u podstaw ustroju. Po ukazaniu się 'Archipelagu GULag' nikt nie powinien już nigdy więcej bronić komunizmu — nawet sami komuniści.", str. 352, zasada 11.

"Tymczasem zafascynowanie marksizmem ze strony intelektualistów — w szczególności francuskich — nie wygasło. Dla pozorów przybrało jedynie inne szaty. Są ludzie odporni na wszelkie lekcje, jakich udziela nam życie. Sartre odrzucił Sołżenicyna i nazwał go „niebezpiecznym elementem". Derrida uciekł się do bardziej subtelnego zabiegu: zmienił ideę pieniądza na ideę władzy i dalej propagował koncepcję walki klas. Takie lingwistyczne kuglarstwo pozwoliło nieokazującym skruchy marksistom, ciągle okupującym intelektualne szczyty na Zachodzie, zachować ich światopogląd. Społeczeństwo przestało odtąd być narzędziem, przy pomocy którego bogaci uciskali biednych, a stało się narzędziem, przy pomocy którego ludzie wpływowi uciskali wszystkich pozostałych. 
Według Derridy struktury hierarchiczne zostały stworzone jedynie w celu obejmowania (beneficjentów danej struktury) i wykluczania (całej reszty, będącej w efekcie przedmiotem opresji). Jednak nawet ten pogląd nie był dostatecznie radykalny, aby zaspokoić neomarksistów. Derrida twierdził ponadto, że podziały i opresja wbudowane były w język — w same kategorie, które wykorzystujemy do upraszczania świata i nawigowania przez rzeczywistość. „Kobiety" stanowią osobną płeć tylko dlatego, że mężczyźni zyskują na ich wykluczeniu. „Kobiety i mężczyźni" natomiast skategoryzowani zostali w taki, a nie inny sposób, ponieważ członkowie tej heterogenicznej grupy zyskują na wykluczeniu niewielkiej mniejszości osób deklarujących odmienny typ orientacji seksualnej. Nauka przynosi korzyści jedynie naukowcom. Polityka opłaca się jedynie politykom.
W koncepcji zaproponowanej przez Derridę hierarchie istnieją tylko po to, aby umożliwiać ich członkom wykorzystywanie ludzi znajdujących się poza nimi. To dzięki pozyskiwanym w ten niegodziwy sposób korzyściom hierarchie trwają i mają się dobrze. 
Derrida jest autorem słynnych słów (których później się wyparł): „Il n'y a pas de hors-texte" — które tłumaczy się często na: „nie ma nic poza tekstem". Jego zwolennicy uznają to tłumaczenie za nierzetelne i twierdzą, że właściwy przekład powinien brzmieć: „wszystko jest poza tekstem". Tak czy owak, trudno rozumieć to zdanie inaczej niż: „wszystko jest tylko interpretacją". I tak też myśl Derridy — dekonstrukcjonizm — powszechnie odbierano. 
Nie da się chyba przecenić nihilistycznej i destruktywnej natury tej filozofii. Podważa ona sam akt kategoryzacji. Neguje pogląd, według którego rozróżnienia między kategoriami mogą być tworzone w celach innych niż dla uzyskania władzy. Biologiczne różnice między kobietami i mężczyznami? Istnieją olbrzymie zasoby wielodyscyplinarnej literatury naukowej, które wskazują, że różnice między płciami w istotnym zakresie determinowane są przez czynniki biologiczne — ale dla Derridy i jego postmodernistycznych, marksistowskich akolitów nauka nie jest przecież niczym innym niż kolejnym narzędziem władzy, generującym prawdy odpowiadające potrzebom i gustom wiodących postaci konkretnego środowiska (w tym przypadku naukowego). Nie ma czegoś takiego jak fakt. Pozycje w hierarchiach i reputacja jako konsekwencje posiadanych umiejętności i kompetencji? Wszelkie definicje umiejętności i kompetencji to arbitralne twory autorstwa ludzi, którym są one na rękę.", str. 353, zasada 11.

"Aby zakamuflować ideologię, odwraca się porządek logiczny. To, że tego rodzaju stwierdzenia nieuchronnie prowadzą do wewnętrznych sprzeczności w obrębie ideologii, jest przez jej przedstawicieli konsekwentnie bagatelizowane. Płeć to jedynie konstrukt społeczny, a jednak osoba ubiegająca się o operację zmiany płci jest bezkrytycznie uznawana za mężczyznę uwięzionego w ciele kobiety (lub odwrotnie). Fakt, że oba te stanowiska nie mogą być logicznie prawdziwe jednocześnie, jest po prostu ignorowany (lub racjonalizowany z pomocą kolejnej zatrważającej konstatacji postmodernistów: że sama logika — wraz z obiektywnymi kryteriami dowodzenia naukowego — to także element opresyjnego, patriarchalnego systemu).", str. 357, zasada 11.

"Z badań nad jednojajowymi bliźniętami poddanymi adopcji wiemy na przykład, ze kultura może wygenerować piętnastopunktowy (czyli wielkości jednego odchylenia standardowego) wzrost ilorazu inteligencji (co odpowiada z grubsza różnicy między przeciętnym uczniem szkoły średniej a przeciętnym studentem publicznej uczelni wyższej) kosztem wzrostu bogactwa o wielkość trzech odchyleń standardowych. Oznacza to, mniej więcej, że dwa identyczne bliźnięta, rozdzielone zaraz po narodzinach, będą jako osoby dorosłe różnić się o 15 punktów IQ, jeśli jedno z nich wychowane zostanie w rodzinie biedniejszej od 85 procent rodzin, a drugie w rodzinie bogatszej od 95 procent rodzin. Zbliżone wyniki dały niedawne badania, w których drugą zmienną zamiast bogactwa było wykształcenie. Nie wiemy, jakie koszty w ujęciu bogactwa lub edukacji pociągnęłyby za sobą próby uzyskania bardziej ekstremalnych zmian.", str. 359, zasada 11.

"Idea ta jest błędna na tak wielu płaszczyznach, że niełatwo zdecydować się, od której rozpocząć krytykę. Po pierwsze, nieprawdą jest pogląd, jakoby agresja była cechą w pełni nabytą. Agresja tkwi w człowieku od jego początku. W organizmie ludzkim funkcjonują prastare układy biologiczne — tak to ujmijmy — które odpowiadają za regulowanie agresji w ramach mechanizmów obronnych i ofensywnych. Są to układy tak podstawowe, że nie przestają działać nawet u tak zwanych kotów odmóżdżonych, czyli takich, którym usunięto największe i najmłodsze ewolucyjnie partie mózgu — znaczną część całości. Fakt ten sugeruje nie tylko, że agresja jest wrodzona — lecz także, że jest ona konsekwencją aktywności fundamentalnych, podstawowych obszarów mózgu. Jeśli mózg porównalibyśmy do drzewa, agresja (razem z głodem, pragnieniem i popędem seksualnym) byłaby zlokalizowana w samym centrum pnia.", str. 361, zasada 11.

"Zła Matka to symbol starożytny. Można go odnaleźć już w najstarszej zapisanej historii, jaka przetrwała do dziś — w 'Enuma elisz', babilońskim eposie o stworzeniu świata. Czytamy w nim o Tiamat, matce wszechrzeczy, zarówno ludzi, jak i bogów. Tiamat symbolizuje nieznane, chaos oraz naturę, która daje początek wszystkiemu, co istnieje. Jest także żeńską postacią bóstwa-smoka, która postanawia zabić swoje własne dzieci, po tym jak te zabiły swojego ojca i próbują żerować na jego zwłokach. Zła Matka to duch beztroskiej nieświadomości, kuszący ambitnego ducha uwagi i oświecenia do powrotu w dół, w bezpieczne objęcia zaświatów przypominające czas spędzony w kobiecym łonie. To onieśmielenie, jakie młodzi mężczyźni odczuwają wobec atrakcyjnych kobiet, które — niczym sama natura — odrzucają ich na najgłębszym możliwym poziomie intymności. Nie ma chyba niczego, co w większym stopniu rozbudzałoby samoświadomość, podkopywało pewność siebie oraz wzmacniało poczucie nihilizmu i nienawiści — poza, być może, przesadną troskliwością nadopiekuńczej mamy.", str. 367, zasada 11.

"Mikhaila, rok i kilka miesięcy starsza od Juliana, też musiała przejść swoje. Gdy miała dwa latka, zwykłem sadzać ją sobie na barana i nosić. Dzieci to uwielbiają. Jednak postawiona po tym z powrotem na nogi — siadała i płakała. Skończyłem więc z taką formą zabawy. Z początku wydawało się, że to koniec problemu — niestety, nie do końca tak było. Moja żona Tammy zauważyła wkrótce, że coś jest nie tak z chodem Mikhaili. Ja niczego takiego nie widziałem. Tammy sądziła ponadto, że wada ta może mieć związek z noszeniem jej na barana. 
Mikhaila była pogodnym dzieckiem o bardzo przyjaznym usposobieniu. Pewnego dnia, gdy mieszkaliśmy całą rodziną w Bostonie — córka miała wtedy jakieś 14 miesięcy — zabrałem ją, Tammy oraz moich teściów do Cape Cod. Gdy dotarliśmy na miejsce, Tammy z rodzicami poszli na spacer, a ja zostałem z Mikhailą w samochodzie. Leżała obok mnie, na siedzeniu pasażera, i gaworzyła wesoło. Pochyliłem się ku niej, aby usłyszeć, co ona tam mówi. 
„Happy, happy, happy, happy"
Taka właśnie była. 
Jednak gdzieś mniej więcej w okolicach szóstego roku życia zaczęła się robić wyraźnie osowiała. Rano trudno było zwlec ją z łóżka. Apatycznie ubierała na siebie ciuchy. Gdy gdzieś szliśmy, niemrawo ciągnęła się za nami. Narzekała, że bolą ją stopy i uwierają buty. Kupiliśmy jej dziesięć  różnych par, ale niczego to nie zmieniło. Chodziła dzielnie do szkoły, gdzie zachowywała się jak należy, ale gdy tylko wracała do domu i stawała  przed mamą, nie potrafiła powstrzymać łez. 
Niedługo przed tym przeprowadziliśmy się z Bostonu do Toronto i myśleliśmy, że problemy te można tłumaczyć stresem związanym ze zmianą otoczenia. Jednak upływ czasu nie przynosił poprawy. Mikhaila zaczęła chodzić w górę i w dół schodów stopień po stopniu niczym dziecko, które dopiero nauczyło się chodzić, albo starzec u schyłku żywota. Narzekała, nawet gdy ktoś po prostu trzymał ją za rękę (a pewnego razu, kilka lat później, zapytała mnie: „Tatusiu, czy gdy jak byłam malutka i bawiłeś się  ze mną w »kosikosi łapci«, to miało mnie tak boleć?". Dowiedziawszy się o czymś takim po latach, człowiek długo nie może się pozbierać...). 
Lekarz z lokalnej przychodni powiedział nam, że czasem dzieci doświadczają bólów związanych z szybkim wzrostem. To nic niezwykłego, ale dla pewności zalecił udać się do fizjoterapeuty. Tak też postąpiliśmy. Niestety — jego diagnoza była znacznie bardziej przygnębiająca. „Państwa dziecko cierpi na młodzieńcze reumatoidalne zapalenie stawów", oznajmił z wyraźną przykrością. Nie było to coś, co chcieliśmy usłyszeć, a w takich chwilach najłatwiej powątpiewać w kompetencje diagnosty. Ponownie spróbowaliśmy w przychodni. Tym razem przyjął nas inny lekarz, który po wywiadzie i oględzinach odesłał nas do szpitala dziecięcego. „Idźcie prosto na oddział nagłych wypadków —rym sposobem szybciej dostaniecie się do reumatologa", poradził. Niestety, prognoza fizjoterapeuty, dostarczyciela złych wieści, okazała się trafna. Poważne młodzieńcze idiopatyczne zapalenie wielu stawów (MIZS). Przyczyna? Nie wiadomo. Prognoza? Kilka operacji wymiany stawów Jaki Bóg stworzyłby świat, w którym ludzi nękają takie schorzenia — nie mówiąc już o skazywaniu na nie małej, niewinnej, radosnej dziewczynki? To pytanie wagi absolutnie fundamentalnej, zarówno dla wierzących, jak i niewierzących. Stawia je Dostojewski w swojej wspaniałej powieści Bracia Karamazow, o której była już mowa w Rozdziale 7. Swoje własne wątpliwości co do sensu Istnienia Dostojewski wyraża przez bohatera o imieniu Iwan — jeśli pamiętacie: elokwentnego, przystojnego, wyrobionego towarzysko brata (i największego antagonistę) Aloszy piastującego stanowisko nowicjusza w zakonie. „Zrozum, bracie, że to nie Boga nie godzę się zaakceptować — mówi Iwan. — Nie godzę się zaakceptować świata, który On stworzył. Takiego świata nie jestem gotów uznać dziełem Bożym". Iwan opowiada Aloszy historię o małej dziewczynce, której rodzice wymierzali kary przez zamykanie jej w chłodne noce w wychodku (tak upiorny pomysł Dostojewski zaczerpnął z prawdziwej relacji opublikowanej w tamtym czasie w lokalnej gazecie). „Czy potrafisz wyobrazić sobie tę dwójkę śpiącą wygodnie w ciepłym łóżku, podczas gdy ich córka przez całą noc płacze z zimna? — pyta Iwan. — „Pomyśl o tej drobnej istocie: niezdolnej pojąć, co jej się przytrafiło, masującej swoje odmarznięte ciałko, płaczącej potulnymi łzami, błagającej »dobrotliwego Jezusa«, by uwolnił ją z tego straszliwego miejscal... Alosza: gdyby w jakiś tajemny sposób zostało ci obiecane, że świat stanie się wreszcie miejscem kompletnego pokoju i harmonii pod jednym tylko warunkiem — poddaniu torturom i doprowadzeniu do śmierci małego dziecka, powiedzmy, że tej dziewczynki drżącej z zimna w wychodku... — czy zgodziłbyś się na taki układ?". Alosza odmawia. „Nie, nie zrobiłbym tego", odpowiada spokojnie. Nie zgodziłby się zrobić czegoś, co Bóg wydaje się tolerować na porządku dziennym. 
(...)
Przypadek mojej córki był nieco trudniejszy. W miarę, jak jej choroba postępowała, każdy dłuższy spacer wiązał się z koniecznością noszenia jej (już nie na barana). Musiała regularnie zażywać naproksen i metotreksat — gdzie ten drugi to silny chemioterapeutyk. Przeszła serię zastrzyków kortyzolu (w nadgarstki, ramiona, kostki, łokcie, kolana, biodra, palce u rąk i nóg oraz ścięgna), wszystkie pod narkozą. Te liczne zabiegi pomagały łagodzić objawy, ale choroba postępowała. Pewnego dnia Tammy wzięła Mikhailę do zoo, gdzie przez cały dzień musiała wozić ją na wózku inwalidzkim. 
To nie był dobry dzień. 
Reumatolog zalecił prednizon, lek z grupy kortykosteroidów, od dawna stosowany w zwalczaniu stanów zapalnych. Niestety, spożywanie go niesie za sobą wiele skutków ubocznych, na czele z pojawieniem się znaczącej opuchlizny twarzy. Trudno stwierdzić, czy to lepsze niż pierwotna dolegliwość — chodzi przecież o małą dziewczynkę. Na szczęście, o ile w ogóle można tu mówić o szczęściu, reumatolog powiadomił nas o możliwości kuracji opartej na nowym leku. Stosowano go już, ale tylko na pacjentach dorosłych. I tak, Mikhaila stała się pierwszym kanadyjskim dzieckiem, któremu przepisano etanercept, „produkt biologiczny" stworzony konkretnie w celu leczenia chorób autoimmunologicznych. Tammy pomyliła się w obliczeniach i w ramach pierwszych kilku zastrzyków podawała córce dziesięciokrotność prawidłowej dawki. Bach!
Mikhaila była zdrowa jak ryba. Kilka tygodni po tournee przez zoo na wózku inwalidzkim — biegała po boisku i grała w piłkę nożną. Tammy spędziła całe lato, nie mogąc nacieszyć się widokiem, jak nasza córka biega, bryka i bawi się wolna od bólu. 
Zawsze zależało nam, aby Mikhaila miała możliwie największą kontrolę nad swoim życiem. Szybko zauważyliśmy, że silnie motywowały ją pieniądze. Pewnego razu napotkaliśmy ją na chodniku przed naszym domem, sprzedającą przechodniom książki, z których już „wyrosła". Któregoś razu postanowiłem zaproponować jej 50 dolarów w zamian za to, że sama zrobi sobie zastrzyk. Miała osiem lat. Przez dobre pół godziny walczyła z myślami, trzymając igłę przy udzie. Aż w końcu zebrała się na to. Następnym razem zapłaciłem jej 20 dolarów, dając jej już tylko 10 minut do namysłu. Dalej 10 dolarów i 5 minut. Taki układ oboje uznaliśmy za uczciwy i zachowaliśmy na dłużej. 
Po kilku latach u Mikhaili nie było widać żadnych oznak choroby. Reumatolog zasugerował stopniowe wstrzymanie podawania leków. Niektóre dzieci wyrastają z MIZS wraz z osiągnięciem dojrzałości płciowej. Nie wiadomo dlaczego. Pierwszym krokiem była zmiana sposobu aplikacji metotreksatu z zastrzyków na tabletki. Przez cztery długie lata nic się nie działo. Wtedy, nagle, jak gdyby znikąd, córka zaczęła odczuwać ból w łokciu. Pojechaliśmy do szpitala. „To znów stan zapalny, ale tym razem tylko w jednym stawie", powiedział asystent reumatologa. Być może dla niego było to „tylko w jednym", ale nie dla nas. Dwa to niewiele więcej niż jeden, ale jeden to o wiele więcej niż zero. Zapalenie nawet pojedynczego stawu oznaczało, że mimo przerwy w objawach Mikhaila nie wyrosła z artretyzmu. Ta wiadomość kompletnie ją załamała i, choć nie przestała uczęszczać na lekcje tańca i biegać po osiedlu z przyjaciółmi, pogodzenie się z rzeczywistością zajęło jej kilka tygodni. 
Co gorsza, we wrześniu kolejnego roku, gdy Mikhaila zaczęła drugą klasę szkoły średniej, reumatolog znów przyniósł złe wieści. Rezonans magnetyczny wykazał zwyrodnienie stawu biodrowego. „Jeszcze przed trzydziestką czeka cię operacja wymiany tego stawu", oznajmił Mikhaili. Być może uszkodzenia nagromadziły się zanim córka zaczęła zażywać etanercept. Nie wiedzieliśmy. Byliśmy zdruzgotani tą nowiną. Kilka tygodni później Mikhaila grała w hokeja w szkolnej sali gimnastycznej. Jej biodro się zablokowało. Zeszła z boiska, kuśtykając. Ból się nasilał. Reumatolog orzekł posępnie: „Część twojej kości udowej wygląda na martwą. Nie będziesz potrzebowała operacji wymiany stawu biodrowego przed trzydziestką. Trzeba ją przeprowadzić już teraz".
(...)
Gdy ból mocno doskwierał Mikhaili, przez wiele nocy nie mogła spać. Przybyły w odwiedziny dziadek dał jej kilka tabletek Tylenolu, zawierających kodeinę. Wtedy udawało jej się zasnąć, choć i tak nie na długo. Nasz reumatolog, który wcześniej przyczynił się do remisji choroby, teraz, kiedy miał do czynienia z chronicznymi bólami dziecka, dotarł do granicy swojej odwagi. Przepisał już kiedyś środki przeciwbólowe małej dziewczynce, co skończyło się uzależnieniem. Poprzysiągł sobie już nigdy tego nie robić. „Czy próbowaliście z ibuprofenem?", zapytał. Mikhaila na własnej skórze nauczyła się, że lekarze nie są wszechwiedzący. Ibuprofen był dla niej tym, czym okruszek chleba dla umierającego z głodu. 
Zmieniliśmy lekarza. Ten nowy wysłuchał nas uważnie i pomógł Mikhaili. Najpierw przepisał jej Tylenol, ten sam lek, który córka dostała już wcześniej od dziadka. Był to z jego strony odważny ruch. Lekarze są pod ogromną presją, aby nie przepisywać opiatów — nie tylko dzieciom. Jednak czego by o nich nie mówić, opiaty działają. Niestety, wkrótce nawet Tylenol nie wystarczał Mikhaili. Zaczęła zażywać oksykodon, opioid nazywany potocznie heroiną dla ubogich. Pozwoliło to zaradzić bólom, ale stworzyło inne problemy. Jakiś tydzień po rozpoczęciu nowej kuracji Tammy zabrała Mikhailę na lunch. Córka wyglądała, jak gdyby była pijana. Mamrotała. Głowa opadała jej ciężko. Coś było ewidentnie nie tak. 
Moja szwagierka jest pielęgniarką zajmującą się opieką paliatywną. Zaproponowała, byśmy wraz z oksykodonem podawali Mikhaili metylofenidat, amfetaminę stosowaną często w leczeniu hiperaktywnych dzieci, np. z ADHD. Substancja ta przywróciła Mikhaili koncentrację, a oprócz tego dodatkowo niwelowała jej ból (co uznałby za pozytyw każdy, kto był zmuszony towarzyszyć drugiej osobie w nieustępliwym cierpieniu). Niestety, ku naszej trwodze, bóle córki stawały się coraz bardziej nieznośne. Zaczęła notorycznie się potykać i upadać. Na domiar złego jej staw udowy znów się zablokował, tym razem w metrze, w dniu, w którym popsuły się ruchome schody. Na szczęście była wtedy z chłopakiem, który zaniósł ją prosto do taksówki. Tym niemniej metro przestało być dla niej odpowiednim środkiem komunikacji. W marcu tamtego roku kupiliśmy Mikhaili skuter o pojemności silnika 50 cm'. Pozwolić jej jeździć nim po ulicach wiązało się ze sporym ryzykiem. Z drugiej strony, niebezpieczne było odebrać jej jedną z podstawowych wolności — poruszania się. To pierwsze uznaliśmy za mniejsze zło. Zdała egzamin zezwalający jej na prowadzenie pojazdu w godzinach dziennych. Po kilku miesiącach praktyki i dodatkowych lekcji licencja miała zostać rozszerzona na całą dobę. 
W maju córka przeszła operację wymiany stawu biodrowego. Oprócz tego chirurg zdołał wyeliminować istniejącą już wcześniej półcentymetrową różnicę w długości jej nóg. Co więcej, okazało się, że jej kość udowa wcale nie była martwa. Na zdjęcie rentgenowskie po prostu wkradł się cień. W odwiedziny do szpitala przejechała ciocia i dziadkowie. W okres długotrwałej wyczerpującej niedoli wkradło się kilka jakże cennych, radosnych dni. Niestety, zaraz po zabiegu Mikhailę umieszczono w centrum rehabilitacyjnym dla dorosłych. Najmłodszemu z dotychczasowych rezydentów ustępowała wiekiem o blisko 60 lat. Jej podstarzała współlokatorka, osoba bardzo neurotyczna, nie pozwalała gasić światła, nawet nocą. Nie potrafiła samodzielnie chodzić do toalety, korzystała więc z basenu sanitarnego. Z uwagi na stany lękowe nie chciała, aby zamykano drzwi do ich pokoju. Tymczasem był on zlokalizowany tuż przy pokoju pielęgniarek, z którego nieprzerwanie dochodziły hałasy alarmów, telefonów i głośnych rozmów. Nie sposób było tam spać, a sen miał być ważnym elementem rekonwalescencji. Odwiedziny kończyły się o godzinie 19. Rehabilitacja — powód jej pobytu w placówce — nie odbywała się, bo fizjoterapeuta wyjechał na wakacje. Jedyną osobą, która ulitowała się nad Mikhailą, był nadzorca budynku, który — kiedy usłyszał, jak córka żali się dyżurującej pielęgniarce, że nie może spać — zaoferował pomoc w przeniesieniu jej do innej sali. Swoją drogą była to ta sama pielęgniarka, która pierwszego dnia — gdy usłyszała, do której sali przydzielono Mikhailę — uśmiechnęła się szyderczo pod nosem. 
Córka miała tam spędzić sześć tygodni. Wypisaliśmy ją po trzech dniach. Po powrocie fizjoterapeuty Mikhaila szybko nauczyła się zalecanych przez niego ćwiczeń. My w tym czasie zainstalowaliśmy w całym domu niezbędne poręcze, po czym zabraliśmy ją z powrotem do nas. Wszystkie wcześniejsze problemy — nawroty bólu, pobyt w szpitalu, operację — Mikhaila zniosła dzielnie. Niestety, pobyt w tym okropnym centrum rehabilitacyjnym ją złamał i pojawiły się symptomy zespołu stresu pourazowego. 
W czerwcu Mikhaila zapisała się na kurs uprawniający ją do nieograniczonego czasowo prowadzenia motocyklu. Wszyscy byliśmy przerażeni tą koniecznością. Co gdyby upadła? Co gdyby miała wypadek? Pierwszego dnia Mikhaila ćwiczyła z prawdziwym motorem. Był ciężki. Kilka razy nie zdołała go utrzymać i przewrócił się na bok. Widziała, jak inny kursant wywraca się i koziołkuje po parkingu, na którym odbywały się lekcje. Rankiem drugiego dnia kursu nie chciała tam wracać. Nie chciała w ogóle wyjść z łóżka. Rozmawialiśmy długo i ostatecznie ustaliliśmy, że powinna przynajmniej pojechać z Tammy na miejsce. Jeśli tam uzna, że nie da rady, zostanie w aucie i stamtąd będzie obserwować przebieg zajęć. Po drodze wróciła jej odwaga. Gdy później odbierała certyfikat, wszyscy pozostali uczestnicy oraz instruktorzy oklaskiwali ją na stojąco. 
Wtedy, jak gdyby nie chcąc dopuścić do przesadnego optymizmu, choroba znów dała o sobie znać, tym razem w formie jałowej martwicy jednej z kości śródstopia. Lekarze rozważali artrodezę — zabieg usztywnienia większych, dotkniętych chorobą kości w jedną całość. To jednak sprawiłoby, że inne, mniejsze kości w jej stopie — odtąd poddane większym siłom nacisku — prędzej czy później dałyby za wygraną. Taki kompromis wydaje się niezłą opcją dla kogoś w wieku 80 lat (choć i wtedy to nie bułka z masłem). To jednak żadne rozwiązanie dla nastolatki. Upieraliśmy się przy zastąpieniu kości sztucznymi protezami, choć technologia była nowa i niepewna, a — co gorsza — czas oczekiwania na tego typu zabieg wynosił około trzech lat. Sytuacja stawała się nie do utrzymania. Chora kostka przysparzała córce więcej bólu niż wcześniej problematyczne biodro. Pewnej kryzysowej nocy Mikhaila stała się nieobliczalna i niedorzeczna. Nie potrafiłem jej uspokoić. Widziałem, że wszyscy ocieramy się o granice wytrzymałości. Nazwanie tego okresu stresującym nie mówi o nim niemal niczego.
Kolejne tygodnie i miesiące wlekły się ociężale, podczas gdy my w desperacji próbowaliśmy dowiedzieć się jak najwięcej o wszystkich dostępnych alternatywach. Szukaliśmy krajów, w których na operację nie trzeba by było czekać tak długo: pytaliśmy w Indiach, Chinach, Hiszpanii, Wielkiej Brytanii i Kostaryce. Skontaktowaliśmy się z Ministerstwem Zdrowia Prowincji Ontario. Okazali się pomocni. Polecili nam jednego z najlepszych specjalistów w kraju, przyjmującego w Vancouver. Mikhaila przeszła operację kostki w listopadzie tego samego roku. Okres bezpośrednio po zabiegu był dla niej istną agonią. Z bólu popadała w obłęd. Personel szpitala odmawiał podania jej dawki oksykodonu na tyle silnej, aby umorzyła cierpienie. Twierdzili, że na skutek wcześniejszych kuracji córka wykształciła zbyt wysoki poziom tolerancji na ten rodzaj leków. 
Gdy ból osłabi i Mikhaila wróciła do domu, zaczęła stopniowo ograniczać przyjmowanie opiatów. Mimo jego niezaprzeczalnej skuteczności —nienawidziła oksykodonu. Mówiła, że po jego zażyciu życie staje się szare. Zaprzestała go przyjmować, gdy tylko było to możliwe. Przez długie miesiące cierpiała na zespół abstynencyjny, z nocnymi potami i mrowieniami. Kompletnie utraciła zdolność odczuwania przyjemności. To jedna z konsekwencji odstawienia opiatów. 
Przez większość tego okresu byliśmy totalnie przytłoczeni. Wymogi codzienności nie przestają cię obowiązywać tylko dlatego, że doświadczyłeś katastrofy. Rzeczywistość ma gdzieś twoje problemy. Wszystko, co robisz każdego dnia, nadal musi zostać zrobione. Jak radzić sobie w takich okolicznościach? Oto, czego się nauczyliśmy: 
Wyznacz sobie jakąś konkretną porę dnia na rozmyślania i rozmowy o chorobie czy innym kryzysie, który przeżywasz. Nie myśli nie rozmawiaj o tym przez resztę dnia. Jeśli nie wymusisz na sobie takiego rygoru, twoje rezerwy szybko się wyczerpią i znajdziesz się na równi pochyłej. Nikomu tym nie pomożesz. Oszczędzaj siły. Nie bierzesz udziału w bitwie, lecz wojnie, a wojna składa się z wielu bitew. Musisz pozostać sprawny przez całą ich serię. Jeśli zmartwienia związane z problemami pojawią się nie wtedy, kiedy trzeba, powiedz sobie, że przeanalizujesz je o ustalonej porze. Taka strategia zazwyczaj działa. Części twojego mózgu odpowiedzialne za generowanie lęku interesuje to, czy w ogóle masz jakiś plan, szczegóły tego planu są dla nich mniej istotne. Wspomnianej pory na rozmyślanie nie planuj na wieczór czy noc. Takie myśli nie pozwolą ci zasnąć, a niedobór snu w napiętej sytuacji przyspieszy jedynie negatywny bieg spraw. 
Zmień perspektywę czasową, którą posługujesz się w planowaniu i organizowaniu swojego życia. Gdy wszyscy wokół cieszą się dobrym zdrowiem, słońce świeci, a pola obradzają hojnie, możesz tworzyć plany na kolejny miesiąc, kolejny rok i kolejne pięć lat. Możesz nawet wychodzić w przyszłość o dekadę. Nie ma to natomiast większego sensu, gdy jedną nogą utkwiłeś w paszczy krokodyla. „Nie troszczcie się więc zbytnio o jutro, bo jutrzejszy dzień sam o siebie troszczyć się będzie. Dosyć ma dzień swojej biedy" — czytamy w Ewangelii wg św. Mateusza. Werset ten jest często rozumiany jako: „Żyj dniem dzisiejszym, nie myśl o przyszłości". To wypaczona interpretacja. Należy go odnosić do szerszego kontekstu Kazania na górze, którego jest integralną częścią. Kazanie wydobywa esencję z Dziesięciu Przykazań Mojżesza i sprowadza je do pojedynczego, nakazowego: „Będziesz". Chrystus zachęca tym samym Swoich wyznawców, aby pokładali wiarę w Boskim Królestwie Niebieskim oraz w prawdzie. Ma to być świadoma decyzja o uznaniu Istnienia za fundamentalnie dobre. To akt odwagi. Mierz wysoko, tak jak Dżepetto, ojciec Pinokia. Skieruj swoje życzenie ku gwiazdom i postępuj w zgodzie z obranym celem. Zjednoczony z niebiosami możesz skoncentrować się na przyziemnych obowiązkach. Działaj rozważnie. Zaprowadź porządek wszędzie tam, gdzie masz taką możliwość. Napraw to, co zepsute, a to, co już działa, uczyń lepszym. Z odpowiednim nastawieniem poradzisz sobie, przetrwasz. Ludzie są silni. Potrafią znosić ogromne ilości bólu i cierpienia. Jednak aby je wytrzymać, muszą dostrzegać dobro Istnienia. Bez tego czeka ich zguba.
(...)
PS Niedługo po ukończeniu tego rozdziału chirurg Mikhaili oznajmił jej, że operacja wymiany kości śródstopia się nie udała — protezę będzie trzeba usunąć, a staw trwale usztywnić. Widmo przyszłej amputacji nabierało kształtów. Od zainstalowania protezy minęło osiem lat pełnych bólu i nadal ograniczonej mobilności, choć pod oboma tymi względami był to krok w dobrą stronę. Cztery dni później córka trafiła na nowego fizjoterapeutę. Był nim wielki, silny, troskliwy mężczyzna. Specjalizował się w leczeniu stawów skokowych. Objął kostkę Mikhaili obiema rękami i ściskał ją, podczas gdy ona ruszała stopą w górę i w dół. Znajdująca się w niewłaściwej pozycji kość wskoczyła na swoje miejsce. Ból zniknął. Moja córka nigdy nie płakała przy lekarzach, ale wtedy dosłownie zalała się łzami. Jej kolano z czasem się wyprostowało. Teraz może pokonywać pieszo długie dystanse i brykać swawolnie na bosaka. Mięsień łydki na jej chorej nodze wyraźnie odrasta. W kostce z protezą ma większą swobodę ruchu niż w tej zdrowej. W tym roku wyszła za mąż i urodziła córeczkę, którą nazwała Elizabeth, po zmarłej mamie mojej żony. 
Sprawy mają się dobrze. 
Póki co.", str. 382 - 398, zasada 12. 
