"A jeśli Stolica Apostolska czym prędzej nie wystąpi z wielką siłą, nie ma wątpliwości, że chociażby wyuzdana niegodziwość chciała się dać poskromić, nie zdoła powstrzymać siły swego rozpędu.
Aby zaś cała sprawa przedstawiała się Wam w sposób jasny i uporządkowany, można wyróżnić cztery odmiany tego niegodziwego występku. Jedni mianowicie kalają sami siebie, inni plamią się obmacując nawzajem swe męskie narządy, inni dokonują aktów pomiędzy udami, a inni od tyłu. Traktuje się je stopniowo, czyli rzeczy następne mają być osądzane surowiej niż poprzednie."

Piotr wymienia kilka cytatów z Biblii na dowiedzenie słuszności swoich tez. Wspomina Sodomę i Gomorę [Rdz 19], cytuje fragment dotyczący Onana [Rdz 38, 9-10] oraz cytuje prawo żydowskie, które homoseksualistów karze śmiercią [Kpł 20, 13]. Dalsze cytowane fragmenty dotyczące homo i rozpustników pochodzą z Nowego Testamentu: Rz 1,24-32; Ef 5,3-5; 1 Tm 1,8-10; 2 P 2,1-22.  

"O tym zaś, że ktoś, kto popadł w owo przewinienie, które Stare Prawo nakazuje karać śmiercią, nie powinien być wynoszony do godności kościelnych, świadczy błogosławiony papież Grzegorz, który w swym liście pisanym do biskupa Passywa powiada: 'Wasza Braterska Miłość wie dobrze, przez jak długi czas Abruzja byłą przedmiotem duszpasterskiej troski. Długo szukaliśmy, kto powinien tam być wyświęcony, i żadną miarą nie mogliśmy znaleźć. Pownieważ jednak Importunus zaleca mi się wielce swymi obyczajami w swej gorliwości ku Psalmom i umiłowaniu modlitwy, a mówi się, że wiedzie pobożne życie, pragniemy, aby Wasza Braterska Miłość nakazała mu przybyć do siebie i upomniała go w sprawie jego duszy, aby wzrastał w dobrych dążeniach. A jeśli nie stoją w jego przypadku na przeszkodzie żadne przewinienia, które reguła świętego Prawa karze śmiercią, to niech będzie przez Was wyświęcony, aby został mnichem lub subdiakonem, zaś po jakimś czasie, jeśli Bóg pozwoli, sam powinien zostać wyznaczony do troski duszpasterskiej.'" 

"Jest więc oczywiste, że nikogo, kogo splamiło przewinienie zasługujące na śmierć, nawet najpobożniejsze potem życie nie uzdolni do przyjęcia stopni i godności kościelnych. Nie może się wznieść ku otrzymaniu szczytnych godności ten, kto nie waha się spaść w przepaść śmiertelnej winy. Jest więc jasne jak słońce, że ktoś, o kimkolwiek na pewno wiadomo, że posunął się do spółkowania pomiędzy udami mężczyzny, co jest bez wątpnienia grzechem śmiertelnym, wynoszony jest do godności kościelnych wbrew normom Świętego Prawa, i w ogóle wbrew regule Bożego nakazu."

"Jednak ktoś może powiedzieć: zachodzi konieczność, nie ma osoby, która mogłaby pełnić święty urząd w Kościele - słusznie zatem - zważywszy na konieczność rzeczy - łagodzi się wyrok, który przedtem został dany na mocy Bożej sprawiedliwości. Ja na to odpowiadam krótko: Czyż konieczność nie zachodziął również, kiedy tron papieski pozostawał bez pasterza? Czyż dla korzyści jednego człowieka ma być zniesiona kara, która pozostała bez szwanku przy odrzuceniu jednego ludu? Jeśli nie znosi się jej dla poprawy niezliczonego mnóstwa ludzi, ma się ją pogwałcić dla pożytku jednej osoby?"

"Jeśli więc nieczysty pozbawiony jest jakiegokolwiek dziedzictwa w niebie, to cóż to za zuchwałość, cóż za bezczelna pycha, by miał otrzymywać godność w Kościele, który w nie mniejszym stopniu jest Królestwem Bożym? Czy ktoś, kto znieważył Prawo Boże popadając w haniebny czyn, nie będzie się obawiał go zlekceważyć wstępując na zaszczytny urząd kościelny? I nic sobie nie zaskarbia, bo nie boi się lekceważyć Prawo Boże we wszystkim."

"Także Prawda rzecze: 'Komu więcej dano, od tego się więcej będzie wymagać' [Łk 12, 48]. Jeśli bowiem człowiek uczony hańbi zasady kościelnej dyscypliny, dziwne byłoby, gdyby zachowywał je ignorant. Gdy bowiem ktokolwiek wykształcony bez zachowania należytego porządku zostaje wywiedziony ku świętej godności, to - jak się wydaje - przeciera ścieżkę błędu, na którą sam wkroczył, dla tych - że tak się wyrażę - bardziej prostodusznych, którzy w pewnym sensie pozostają za nim w tyle, aby ją wydeptali zarozumiałą stopą pychy. Jest godzien osądzenia nie tylko dlatego, że zgrzeszył, lecz także dlatego, że swym zuchwałym przykładem nawet zachęcił innych do współzawodnictwa w grzechu."

"A jeśli Apostoł [św. Paweł] z taką gorliwością i mocą wydaje wyrok surowej kary nie na Żydów - do pewnego stopnia wiernych - lecz na pogan nie znających Boga, to co by powiedział, zapytam, gdyby ujrzał, że taka śmiertelna rana cuchnie w samym ciele Kościoła świętego? Zwłaszcza zaś jaka boleść, jaki żar współczucia rozpaliłby to miłościwe serce, gdyby się dowiedziało, że ta zgubna zaraza szerzy się nawet w stanie duchownym? Niech słuchają opieszali zwierzchnicy duchownych i kapłanów, niech słuchają, a choćby byli pewni siebie, niechaj się boją, że będą uczestnikami cudzej winy! Oczywiście tacy, którzy przymykają oko na wymagające poprawy grzechy podwładnych i nierozważnym milczeniem dają podwładnym swobodę grzeszenia. Niechaj słuchają, powiadam, i roztropnie pojmą, że jednakowo 'godni są śmierci, nie tylko ci, którzy to czynią, ale i ci, którzy przyzwalają czyniącym' [Rz 1, 32]."

"Jeśli mają być ukarani śmiercią ci, którzy przyzwalają czyniącym te rzeczy, jakąż godną karę można wymyślić dla tych, którzy dopuszczają się ze swymi duchownymi synami tych niegodziwości godnych ostatecznego potępienia? Czyż pośród owczarni uda się uzyskać jakiś pożytek, skoro pasterz tak głęboko upadnie i pogrąży się w brzuchu diabła? Któż jeszcze pozostanie pod jego władzą, gdy będzie dobrze wiedział, że w tak wrogi sposób odłączył się on od Boga? Ktoś, kto z duchownego czyni kochankę, z mężczyzny kobietę, a tego, kogo zrodził dla Boga jako duchownego syna, z powodu nieczystości swego ciała poddaje jako niewolnika pod władzę diabelskiej tyranii? Gdy ktoś gwałci kobietę, którą podniósł ze świętego zdroju, czyż nie postanawia się, że bez jakiejkolwiek odraczającej przeszkody ma zostać pozbawiony Komunii i na mocy świętych kanonów nie każe mu się odbyć publicznej pokuty?"

"Wynika z tego, że słusznie tym samym wyrokiem ma być karany i ten, kto przywiódł do zguby cielesną córkę, i ten, kto zdeprawował duchową poprzez świętokradcze obcowanie, jak również ten, kto pokalał niegodziwą rozpustą kogoś, kogo uczynił duchownym, o ile jeszcze nie wziąć przy tym pod uwagę tej cechy [pierwszych] dwóch występków, że tamci obaj, jakkolwiek kazirodczo, zgrzeszyli jednak w sposób naturalny, mianowicie z kobietą - ten zaś, dokonując obrzydliwości z duchownym, popełnił świętokradczy czyn z synem, dopuścił się zbrodni kazirodztwa z mężczyzną, zniósł prawa natury. A jak mi się wydaje, bardziej do zniesienia jest upaść w hańbę rozpusty z bydlęciem niż z mężczyzną. O ileż bowiem lżej osądza się kogoś, kto sam ginie niż tego, kto ciągnie za sobą jeszcze innego ku zgubie i zagładzie."

"nie ścierpię bowiem, aby pozostawało w ukryciu, że niektórzy, nasyceni jedem tej zbrodni, gdy jakoby czują skruchę serca, spowiadają się sobie nawzajem, aby wina nie doszła do wiadomości innych."

"Powiesz mi może: 'Jeśli mężczyzna obcowałby z mężczyzną jedynie pomiędzy udami, musi wprawdzie odprawić pokutę, lecz ze względu na miłosierdzie i wyrozumiałość dla człowieka nie powinien zostać nieodwołalnie pozbawiony swej godności'. Pytam cię: jeśli mnich zgrzeszyłby zuchwale z zakonnicą, czy w twej opinii powienien pozostać przy swej godności? Lecz nie ma dwóch zdań, że uważałbyś, iż trzeba go jej pozbawić; wynika więc z tego, że powienieneś to samo, co zgodnie z rozsądkiem twierdzisz w sprawie mniszki, to samo musisz nieuchronnie przyznać o mnichu, a to co - jak się wydaje - twierdzisz o mnichach, z konieczności musisz orzec o duchownych. Jednakże, jak powiedziano, z zastrzeżeniem tej różnicy, że to wydaje się o tyle gorsze, że z powodu jednorodności płci uznane jest za coś przeciwnego naturze. A ponieważ, gdy się ma osądzać występki według prawa, zawsze trzeba się odwołać do woli tego, który przewinił, to wszak ten, kto pokalał biodra mężczyzny, w szale swej wyuzdanej żądzy dopuściłby się z mężczyzną wszystkiego, co czyni się z kobietami, gdyby na to pozwalała natura. Uczynił, ile zdołał, dochodząc aż tam, czego warowała natura, a wbrew woli musiał ustanowić kres występku tam, gdzie naturalna konieczność umieściła nieprzepuszczalną blokadę dostępu. Ponieważ więc to samo prawo istnieje w przypadku zakonników obojga płci, musimy wnioskować, że tak jak gwałciciel mniszki słusznie zostaje zdegradowany, tak samo ten, kto skłoni mnicha do nierządu, ma być pod każdym względem oddalony od swego stanowiska."

"Jeśli jakikolwiek kapłan zgrzeszy z kobietą, nad którą choćby raz tylko sprawował sąd pokutny, to dla nikogo nie jest wcale rzeczą wątpliwą, że ma być zdegradowany wyrokiem sądu synodalnego. Gdy zaś zgrzeszy z prezbiterem lub duchownym nieco niższego stopnia, dla którego czy to był sędzią wyznaczającym pokutę, czy też został wyznaczony, by ją odeń przyjąć, czyż z nakazu sprawiedliwości nie powienien być pozbawiony swej godności?"

"(...) ten, który współzyje z córką cielesną, popełnia taki sam występek jak ten, który czyni to z córką w chrzcie, oraz jak ten, który popełnia obrzydliwość z synem w pokucie. I tak jak ów, który zgrzeszył z tą, którą zrodził cieleśnie, lub którą przyjął od chrztu, lub której nałożył pokutę, tak samo ten, który posunął się do nieczystości z synem w pokucie, słusznie powinien być pod każdym względem odsunięty od godności duchownej, którą piastuje."

Dalej Piotr Damian odnosi się do dokumentu, na który powołują się sodomici w kwestii kar kanonicznych dla rozpustników, określając ten dokument jako fałszywy. Jego autorstwo przypisywano "Teodorowi", "Penitencjałowi Rzymskiemu" lub mówiono na ten dokument "Kanony Apostolskie" (co już samo w sobie, jak zauważył Piotr, świadczy o braku autentyczności). Nie będę cytował całości, a jedynie sprostowania dotyczące rzeczywistych kar kanonicznych.
"(...) kapłanowi, który zgrzeszył nierządem [z kobietą], należy się kara przynajmniej dziesięciu lat pokuty. Owych natomiast dwóch lat pokuty za nierząd nie uznaje się nie tylko dla kapłanów, ale nawet dla świeckich, którym, oczywiście gdy składniają się ku zadośćuczynieniu za ten upadek, przydziela się trzy lata."

"Inaczej zatytuowano je tu, inaczej gdzie indziej, a skoro nie zasługują na to, by mieć jednego autora, bez wątpienia tracą wszelki autorytet. Skoro bowiem wahają się ku tylu niepewnym autorom, nic nie potwierdzają pewnością autorytetu."

"Pośród [postanowień] synodu a Ancyrze znajduje się:
'O tych, którzy współżyli lub współżyją wbrew rozumowi. O ile popełnili taki występek przed dwudziestym rokiem [życia], po dopełnieniu piętnastu lat pokutowania, mogą być dopuszczeni do wspólnych modlitw. Jeśli potem trwają w tej wspólnocie przez lat pięć, dopiero wówczas mogą być dopuszczeni do sakramentów ołtarza. Trzeba zaś wziąć pod uwagę, jakie było ich życie, które prowadzili podczas pokuty, i w ten sposób dostąpią miłosierdzia. Gdyby zaś nienasycenie tkwili w tych występkach, strawią na czynieniu pokuty dłuższy czas. O ile zaś popadną w ten grzech po ukończeniu dwudziestego roku życia i mając żonę, będą czynić pokutę dwadzieścia pięć  lat i będą przyjęci do wspólnych modlitw, a jeśli wytrwają w niej lat pięć, mogą wreszczie otrzymywać sakaramenty ołtarza. Gdyby zaś i mający żonę, i przekraczający pięćdziesiąty rok życia tak zgrzeszyli, przy końcu życia mogą dostąpić łaski komunii.'
Oto już na podstawie samego nagłówka tego czcigodnego świadectwa widzimy, że nie tylko ci, którzy spółkują od tyłu, lecz także ci, którzy jakimkolwiek zmyślnym sposobem popełnią nieczystość z mężczyznami, mogą się we wszystkim porównać z tymi, którzy obcują ze zwierzętami."

"Jeśli więc jakikolwiek świecki winien tego haniebnego czynu dopuszczany jest do wspólnoty modlitewnej, ale nie do przyjmowania sakramentów ołtarza, po dwudziestu pięciu latach pokutowania, to jakim prawem duchowny ma być uznany za godnego nie tylko przymować, ale nawet ofiarować i konsekrować święte tajemnice? Jeśli tamtemu z trudem pozwala się na to, aby wraz z innymi wchodzić do kościoła, by się modlić, to jakże temu pozwoli się, by przystępował do ołtarza Pańskiego, by wstawiać się za innymi?"

"Tym, którzy obcowali w sposób sprzeczny z rozumem i splamili innych trądem tej bezprawnej zbrodni, święty synod nakazuje modlić się wraz z tymi, którzy zadawali się z duchami nieczystymi."

"Z pewnością godzi się, aby tym, którzy wbrew prawu natury, wbrew porządkowi rozumu ludzkiego, oddają swe ciała demonom poprzez tak obrzydliwe stosunki, przypadł w udziale wspólny kącik modlitewny z opętanymi. Skoro bowiem tym niegodziwościom sprzeciwia się w całej pełni ludzka natura, a trudność [obcowania] z tą samą płcią odrzuca [od tego], to jest jasne jak słońce, że nigdy nie odważyliby się na rzeczy tak dziwaczne i przewrotne, gdyby nie byli w pełni w mocy złych duchów, jako owe naczynia gniewu przeznaczone na zniszczenie [Rz 9, 22]. A kiedy zaczynają brać ich w posiadanie, to wszędzie, gdzie mogą, rozlewają truciznę swej niegodziwości po zaatakowanym sercu, tak że zaczynają oni dojmująco pragnąć rzeczy, których nie pożąda naturalny popęd ciała, lecz jedynie bodziec diabelskiego podbechtywania. Rozważnie więc Ojcowie święci postanowili, by sodomici modlili się razem z nawiedzonymi przez czarty, gdyż nie wątpili, że są oni owładnięci tymże diabelskim duchem. Jakże więc ktoś dzięki godności służby kapłańskiej ma być pośrednikiem między Bogiem, a ludem, skoro pozwala mu się modlić jedynie wraz z opętanymi, jako wykluczonemu z całego zgromadznia ludu?"

Dalej Piotr cytuje św. Bazylego:
"Duchowny, bądź mnich, molestujący młodzieńców lub chłopców, który zostanie przyłapany na pocałunku albo w jakichkolwiek brzydkich okolicznościach, będzie publicznie wychłostany i utraci tonsurę; ogoli mu się szpetnie głowę, pomaże mu się twarz śliną; spętany żelaznymi kajdanami, przez sześć miesięcy będzie nękany udręką wiezienia, a trzy dni w każdym tygodni wieczorem pozbawiony będzie chleba jęczmiennego. Potem przez następne sześć miesięcy, przebywając w wydzielonym pomieszczeniu pod nadzorem ojca duchownego, oddając się pracy fizycznej i modlitwie, ma być zawsze pod strażą dwóch braci żyjących według ducha, aby jego niegodziwa mowa lub rada nie mogła mieć znów przystępu do młodzieńców."

"Niechaj sobie nie pochlebia, że nikogo nie gwałcił od tyłu, ani z nikim nie spółkował pomiędzy udami, skoro widzi, że jest jasno napisane, iż kto byłby przyłapany jedynie na pocałunku albo innych brzydkich okolicznościach, słusznie zostanie poddany wszystkim tym hańbiącym i zawstydzającym rygorom. Jeśli tedy pocałunek ma być odpokutowany męką tak surowej kary, to na co zasłużyłby stosunek między udami?"

"Kto bowiem na mocy cenzury kanonicznej zmuszony jest odbyć publiczną pokutę, z pewnością - według przejrzystego wyroku Ojców - uznany jest za niegodnego funkcji kościelnych. Dlatego też błogosławiony papież Syrycjusz napisał między innymi: 'Godziło się nam też zadbać o to, że tak jak komukolwiek z duchownych nie pozwala się czynić pokuty, tak też po pokucie i pojednaniu żadnemu świeckiemu nie będzie wolno dostąpić godności duchownej, bo chociaż zostali oczyszczeni ze skażenia wszystkimi grzechami, nie powinni jednak otrzymać żadnych praw sprawowania sakramentóów, skoro niedawno byli naczyniem występków.'"

"Potwierdza to swym uczynkiem ów pustelnik, który wraz z pewnym swoim kolegą pielęgnował liczne cnoty. Tymczasem diabeł podsunął mu myśl, że ilekroć będzie kuszony żądzą, powinien wyrzucać z siebie nasienie pocierając narząd rozrodczy, podobnie jak usuwałby śluz z nosa. Umarł z tego powodu i na oczach towarzysza został wydany demonom. Wówczas ów towarzysz, nie wiedząc o jego winie, lecz pomnąc praktykowanie cnót, o mało nie popadł w desperację, mówiąc: 'O, któż może być zbawiony, skoro ten zginął?'. Wkrótce stanął przy nim anioł, i rzekł: 'Nie denerwuj się. On bowiem, choć wiele uczynił, wszystko jednak pokalał przez ów występek, który apostoł nazywa nieczystością'"

"Czy więc ktoś sam siebie splamił, czy drugiego, dotykając go rękoma, albo obcując z nim od przodu, albo gwałcąc go od tyłu, niechaj się dowie, że - choćby i w rozsądnych granicach - bez wątpienia jednak popełnił - jak się uznaje - grzech sodomski. Nie czytamy przecież, że mieszkańcy dawnej Sodomy jedynie współżyli z innymi od tyłu, lecz raczej należy sądzić, że pod wpływem wyuzdanej żądzy dopuszczali się obrzydliwości na różne sposoby, sami lub z innymi."

"Jeśli cię więc zwodzi twe bezwstydne ciało doradzając miłe rzeczy, jeśli utraciło siedem darów Ducha Świętego, jeśli zgasiło nie oczy twarzy, lecz serca, nie upadaj na duchu, nie rozpaczaj do głębi, ale jeszcze zbierz siły, mężnie się otrząśnij, odważ się czynić dzielnie, a dzięki miłosierdziu Bożemu zdołasz zatriumfować nad tymi nieprzyjaciółmi."

"Wyznacz sobie ustawiczną walkę z ciałem, stawaj zawsze uzbrojony przeciw natrętnej wściekłości żądzy. Jeśli płomień rozpusty płonie w twych kościach, niech go zaraz ugasi pamięć o ogniu wiecznym; jeśli przebiegły zwodziciel podsuwa ci ponętny obraz ciała, niechaj umysł kieruje swe oko ku grobowcom umarłych, i niech pilnie zważa, czy znajdzie tam coś miłego w dotyku i przyjemnego dla oka."

"Z powodu chwilowej rozkoszy (bo w jednej chwili wytryska nasienie) następująca potem kara nie skończy się nawet po tysiącach lat. Pomyśl, jakie to nędzne, że przez jeden członek, którego przyjemność się teraz spełnia, potem całe ciało wraz z duszą będzie wiecznie dręczone srogimi płomieniami ognia. Takimi to, i podobnymi nieprzeniknionymi tarczami myśli odpieraj zagrażające zło, a minione zniszcz mocą pokuty. Niech post złamie pychę ciała, niech się tuczy umysł, karmiony nieustanną modlitwą."

"Zatem po wnikliwym przyjrzeniu się czterem różnym odmianom tego występku, które wyliczyliśmy powyżej, niechaj Wasza Świątobliwość raczy mnie łaskawie swym dekretem pouczyć: w którym przypadku winny powinien być nieodwołalnie wykluczony ze stanu duchownego, w którym zaś, wedle rozsądku przełożonego, można na tę służbę miłosiernie przyzwolić; w przypadku którego z wyżej wymienionych rodzajów i w przypadku zgrzeszenia z jak wielomma ma się komuś zezwalać na pozostanie przy godności kościelnej, zaś który sposób zbrukania się i z jak wieloma zmusza go wobec wspomnianej konieczności do ustąpienia."

Odpowiedź papieża Leona brzmiala tak (cytuję jedynie fragment dotyczący kar kanonicznych):
"Otóż wszyscy ci, którzy plamią się którymkolwiek z wspomnianych czterech rodzajów obrzydliwości, będą odsunięci od wszelkich stopni niepokalanego Kościoła - zarówno w myśli wyroku świętych kanonów, jak według naszego osądu. Jednakże my działamy bardziej po ludzku, ufając miłosierdziu Bożemu, pragniemy, a nawet nakazujemy, aby ci, którzy doprowadzili do wytrysku nasienia czy to własnymi rękami, czy nawzajem pomiędzy sobą, albo nawet ci, którzy wylewali je między [czyimiś] udami, ale nie praktykowali tego przez dłuższy czas, i nie z licznymi [partnerami], o ile poskromili rozkosz i godną pokutą obmyli haniebne rzeczy, których się dopuścili, zostali dopuszczeni do tych stopni, jako że trwali w grzechu przez pewien czas, a nie ustawicznie. Odbieramy natomiast wszelką nadzieję odzyskania swej duchownej godności innnym, którzy czy to sami przez dłuższy czas, czy to z innymi lub z wieloma, choćby przez krótki czas, plamili się którąkolwiek z dwóch obrzydliwości, które opisałeś, albo - co jest niesłychaną i niewypowiedzialną okropnością - spółkowali od tyłu."
