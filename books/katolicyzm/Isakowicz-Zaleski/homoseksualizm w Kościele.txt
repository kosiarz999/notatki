Ks. Isakowicz-Zaleski: To jest tylko zwieńczenie wydarzeń, które rozpoczęły się w październiku 2005 roku. Wtedy dostałem swoje akta z Instytutu Pamięci Narodowej. To, co w nich znalazłem, było dla mnie ogromnym szokiem. **Czarno na białym była tam opisana agentura wśród duchownych w archidiecezji krakowskiej.** Co w takiej sytuacji powinien był zrobić lojalny ksiądz katolicki? Oczywiście poinformować swojego biskupa. I dokładnie tak się zachowałem. Nowemu metropolicie krakowskiemu kardynałowi Stanisławowi Dziwiszowi (fot. 2) zadałem pytanie, co mam zrobić z wiedzą, którą uzyskałem. Na pierwszy list, który do niego wysłałem, kardynał nie odpowiedział. Miesiąc później wysłałem więc drugi list i wówczas otrzymałem odpowiedź, że kardynał poleca mnie opiece Matki Bożej. I nic więcej. Ani słowa o tym, co mam zrobić, jak się zachować, jak z tym postępować. Nie było nawet propozycji rozmowy. Ale ja, jak natrętna wdowa, nie zamierzałem ustąpić. Poszedłem do kurii krakowskiej i osobiście zapytałem jednego z bardzo bliskich współpracowników kardynała, co mam zrobić z tymi dokumentami. W odpowiedzi usłyszałem: **„Wrzuć je do pieca. One nie są  nikomu potrzebne, bo dzisiaj młodzież nie interesuje się historią”.**
(...)
Faktem jest, że byłem pierwszym duchownym, który domagał się lustracji w Kościele i mówił o tym otwarcie.
(...)
Problemy zaczęty się w momencie, gdy pojawiły się poważne akta już nie wiejskich proboszczów, ale osób z bliskiego otoczenia kardynała Stanisława Dziwisza, a także biskupów. Informowałem o tym moich przełożonych. Napisałem nawet list do przewodniczącego Konferencji Episkopatu Polski arcybiskupa Józefa Michalika (fot. 3). Z imienia i nazwiska wymieniłem w nim biskupów zarejestrowanych jako TW.
 
T: Była reakcja? 

Ks.: Od arcybiskupa Michalika otrzymałem jednozdaniową odpowiedź. I tyle. Naciski zaczęty się pojawiać ze strony kurii krakowskiej. Podczas różnych spotkań moi koledzy księża przekonywali mnie, że powinienem przerwać badania, bo sprawa zaszła już za daleko. W czerwcu 2006 roku zostałem wezwany do kurii. **To wtedy wręczono mi upomnienie kanoniczne i zakazano publicznych wypowiedzi. Powodem miało być to, że zniesławiam księży.** Zdecydowałem się tej karze podporządkować, choć nadal uważam, że była ona niesprawiedliwa, że zostałem opluty w mediach, bez prawa do obrony. Milczałem i pisałem książkę ["Księża wobec bezpieki"]. Po trzech tygodniach — 17 czerwca — zadzwonił do mnie kardynał Dziwisz, złożył mi życzenia z okazji święta patrona Fundacji, czyli św. Brata Alberta, i zaprosił na spotkanie. Poszedłem do kurii. Kardynał zaczął mnie pytać, co on ma z tym wszystkim zrobić. Pokazałem mu wówczas znaczącą część materiałów. Uświadomiłem, że to nie są akta tajne, że dostęp do nich mają także ludzie świeccy. Kardynał Dziwisz te dokumenty obejrzał i powiedział mi, że mogę dalej zajmować się tematem lustracji. Poprosiłem o jakieś potwierdzenie. Kardynał wyszedł wtedy do dziennikarzy i publicznie oświadczył, że mogę pisać książkę o księżach wobec bezpieki. 30 sierpnia 2006 roku kardynał Dziwisz osobiście przyjechał do mnie do Radwanowic. Siedliśmy razem pod altanką i wtedy powiedział mi wprost, że pogodził się z tym, że książka powstaje. **Prosił mnie wówczas, abym nie pisał o sprawach homoseksualnych.** 

T: Skąd taka prośba? 

Ks.: Mnie się wydaje, że głównym powodem sprzeciwu kurii krakowskiej wobec lustracji nie były informacje o tym, że jakiś ksiądz poszedł na współpracę, ale obawa przed ujawnieniem przyczyn, dla których tych księży udawało się rejestrować. **W tych dokumentach zobaczyłem potężne podziemie homoseksualne w Kościele.**
 
T: Nie obawia się Ksiądz, że część z tych dokumentów mogła być fałszywkami? 

Ks.: **Nie twierdzę, że wszystko tam jest prawdą. Skala jest jednak tak potężna, że nie wierzę, by wszystko było sfałszowane.** Wiele opisywanych w aktach przypadków było zresztą całkowicie ewidentnych.

T: Ale w książce niemal o tym Ksiądz nie pisał? 

Ks.: Bo **posłuchałem kardynała Dziwisza. Dlatego w książce *Księża wobec bezpieki* nie ma ani słowa o homoseksualistach, bowiem *de facto* dokonałem autocenzury.** Wyciąłem z niej w ogóle wątki obyczajowe, bo uznałem, że dla mnie ważniejsza jest sama relacja ksiądz - SB, a nie życie moralne danego duchownego. Byli zresztą księża, którzy prowadzili się bardzo niemoralnie, ale bezpiece nie ulegli. Nie można zatem postawić znaku równości między łamaniem celibatu a werbunkiem. To było o wiele bardziej skomplikowane. 
(...)
Kuria wciąż mnie straszyła procesami, jakie rzekomo miały mi wytaczać osoby oskarżone przeze mnie o współpracę z bezpieką. 
(...)
Do kurii wzywano moich kolegów. Proszono, by ze mną rozmawiali i przekonywali do rezygnacji z pisania książki. Naciskali też biskup Tadeusz Pieronek (fot. 4) i nadzwyczaj kontrowersyjny ksiądz-biznesmen Bronisław Fidelus (fot. 5), były kanclerz kurii krakowskiej, który jako swego pełnomocnika zatrudniał jednego z esbeków. **Naciskali jezuici, którzy mieli bardzo wiele do ukrycia. Wtedy wiadomo już było, że w aktach są także nazwiska biskupów.**
(...)
17 października wieczorem ktoś podjechał pod bramę Radwanowic. Wyszedłem, patrzę, a w samochodzie siedzi kierowca z kurii. Przywiózł mi list. Poprosił, bym pokwitował jego odbiór, co zresztą zrobiłem, choć nigdy wcześniej nie byłem w takiej sytuacji. Otworzyłem kopertę, w środku był podpisany ręką kardynała zakaz wypowiedzi publicznych i ostry atak osobisty. Był tam także komunikat księdza Piotra Majera, kanclerza kurii, który oskarżył mnie o to, że niszczę księży, Kościół. Napisał on m.in. „Działalność Ks. Zaleskiego przeczy podstawowym wartościom, narusza poważnie komunię Kościoła. Wypacza obraz kapłana, który staje się inkwizytorem, niemiłosiernym i bezwzględnym oskarżycielem". Moje zaskoczenie jeszcze wzrosło, gdy włączyłem radio, a tam już była informacja o tym komunikacie. Kilka minut po tym, jak mi go wręczono, rozesłano go do mediów. To były zupełnie nowe standardy. Krótko później, 8 listopada, odbyło się spotkanie księży w kurii, na które nie zostałem zaproszony. Na spotkaniu tym, pod moją nieobecność, mój seminaryjny kolega biskup Józef Guzdek (fot. 6) zaczął mnie publicznie poniżać i oskarżać.
(...)
Krótko później Prymas Polski kardynał Józef Glemp (fot. 7) nazwał mnie „nadubekiem". Zacząłem się wówczas poważnie zastanawiać, czy nie odejść do stanu świeckiego. 

T: Ale Ksiądz nie odszedł? 

Ks.: Nie, bo zatrzymali mnie świeccy i duchowni przyjaciele, a także wiele nieznajomych osób. W ciągu kilku dni dostałem trzy i pół tysiąca maili i sms-ów, również od księży, które pokazały mi, że mój problem nie jest jednostkowy, że to głębsza sprawa.
(...)

T: Były jakieś procesy za książkę?

Ks.: **Nikt spośród 140 osób opisanych w tej książce nie oddał sprawy do sądu. Ani kościelnego, ani cywilnego.**
(...)
**Wspomniani jezuici tak samo źle postąpili ze zwolennikami lustracji w swoich szeregach**: księdza Krzysztofa Mądla (fot. 8) zesłali na banicję, a diakona Andrzeja Miszka (fot. 9) wydalili z zakonu.
(...)
Powrócę do kwestii lustracji. Kiedyś rozmawiałem o tym z arcybiskupem Tadeuszem Gocłowskim (fot. 10) — bardzo dla mnie zresztą życzliwym. Powiedział mi, że nazwiska ważnych duchownych zarejestrowanych przez bezpiekę na początku lat dziewięćdziesiątych przyniósł na konferencję episkopatu arcybiskup Bronisław Dąbrowski (fot. 11). Zastanawiano się wówczas, co z tym zrobić. Ostatecznie zwyciężyła koncepcja, by nie robić nic. Od tego momentu to wszystko gnije. 
(...)
**Decyzja polskich władz kościelnych opierała się na „kłamstwie Kiszczaka", który obiecywał episkopatowi, że akta zostaną zniszczone, spalone. Mimo że dokumentacja Wydziału IV została rzeczywiście w zasadzie zniszczona, to nie uprzedzono biskupów, że są jeszcze mikrofilmy**, które grupowano w tzw. jackety, czyli niewielkie koperty. Zazwyczaj w takim jackecie było trzydzieści najważniejszych stron. Tylko ktoś naiwny mógł się spodziewać, że jakaś służba specjalna pozbędzie się takiej wiedzy.
(...)
Trzeba pamiętać, że **służby sowieckie, ale też niemieckie czy polskie, szukały dojść do Watykanu**, a jedną z najskuteczniejszych ścieżek dojścia była „polska ścieżka". Jan Paweł II ściągnął do Rzymu ponad setkę Polaków, których próbowała werbować polska bezpieka. Wiedzę uzyskaną w ten sposób przekazywano także do KBG czy enerdowskiej Stasi. Niemała część tych dokumentów uzyskiwana byłą z przyczyn obyczajowych, zazwyczaj na podstawie szantażu homoseksualizmem. **Ujawnienie tych dokumentów pokazałoby skalę homoseksualizmu w polskim Kościele. Wystarczy opisać jedną akcję o kryptonimie „Sadzawka", którą dotyczyła homoseksualistów, także księży, grupujących się wokół jednej z łaźni rzymskich, żeby skompromitować wiele osób.**
(...)
Celibat jest ogromnym wyzwaniem, a seminarium do tego nie przygotowuje. 

T: Nie ma jednak co ukrywać, że małżeństwa duchownych rodzą wiele nowych problemów. 

Ks.: Tyle że te nowe problemy da się rozwiązywać. A mam wrażenie, że celibat często wprowadza się, by mieć święty spokój. Nie ma żony, nie ma dzieci, najlepiej byłoby księdza jeszcze wykastrować. 

T: Można sobie oczywiście żartować, ale nie sposób nie dostrzec opowieści grekokatolików czy prawosławnych, którzy przyznają, że ich wspólnoty mają często ogromny problem z żonami księży. Kiedyś było jasne, jaka jest ich rola. Teraz często dziewczyny wychodzą za mąż za młodych fajnych chłopców, potem trafiają z nimi na parafię i wymaga się od nich wypełniania ściśle zdefiniowanej roli, do której one nie są ani przygotowane, ani chętne. W efekcie żony odchodzą, księża zostają sami, pojawiają się zgorszenie, konflikty, wcale nie mniejsze niż w przypadku łamania zasady celibatu. 

Ks.: Czyli celibat ma być ucieczką przed problemami z żonami? Takie postawienie sprawy mnie nie przekonuje, bo rodzi wiele innych problemów, choćby problem z homoseksualizmem wśród księży... 

T: Problem ten znany jest we wszystkich wspólnotach religijnych... 

Ks.: ...ale w mniejszym stopniu. Wprowadzenie dobrowolności celibatu byłoby częściowym rozwiązaniem problemu z powołaniami. Na Zachodzie praktycznie nie ma miejscowych powołań. Są setki parafii, w których nie ma kto sprawować Eucharystii. Ta sytuacja prowadzi do zamarcia życia sakramentalnego. Pewnym rozwiązaniem byłoby wyświęcanie na kapłanów diakonów stałych i *viri probati*, czyli dojrzałych, żonatych mężczyzn, sprawdzonych w pracy parafialnej. Na razie nie ma na to zgody. Zmianę mógłby spowodować dopiero papież z kraju Trzeciego Świata... 

T: ...bo tam łamanie celibatu jest powszechne, a księża mają żony. 

Ks.: Wcale nie trzeba jechać do Brazylii czy Argentyny, by spotkać księży żyjących w związkach, mających dzieci. I to wcale nie jest dobre. Czy nie lepiej byłoby zachować celibat tylko dla tych, którzy tego naprawdę chcą? 
(...)

Na początku moich sporów z kardynałem Dziwiszem redemptoryści mnie popierali, zadzwonił nawet sam ojciec Rydzyk (fot. 12) i też wspierał. Jeszcze w 2006 roku uczestniczyłem w *Rozmowach niedokończonych* na antenie Radia Maryja, a wcześniej jedliśmy razem kolację, i ojciec Rydzyk mówił, że trzeba lustrować biskupów: Życińskiego (fot. 13), Pieronka. Wszystko skończyło się po sprawie arcybiskupa Wielgusa (fot. 14). 

T: Co takiego zdecydowało o zmianie opcji? 

Ks.: Myślę, że wcale nie chodziło o samego arcybiskupa, a o to, że ojciec Rydzyk dowiedział się, że zachowały się też akta redemptorystów... I od tego momentu zmieniło się stanowisko Radia Maryja.
(...)

T: Homoseksualizm jest wśród duchownych problemem? 

Ks.: **Im wyżej, tym gorzej. Kiedy byłem zwykłym księdzem funkcjonowało pojęcie „rzymskiej choroby".** Uświadomił mi to bardzo mocno pewien starszy polski kapłan w Papieskim Kolegium Ormiańskim w Rzymie, podczas mojego pierwszego w nim pobytu. **Już w pierwszej rozmowie ostrzegł mnie przed homoseksualnym lobby. „Pamiętaj, to jest mafia, nie wchodź jej w drogę, a wieczorem zamykaj drzwi od pokoju na klucz" — powiedział mi wtedy. To był czas afery z zastrzeleniem komendanta gwardii watykańskiej [Aloisa Estermanna], który jakoby miał być ofiarą właśnie takiego romansu. Krótko później wyszła w Polsce sprawa arcybiskupa Paetza (fot. 15).** Dla mnie to nadal był problem drugorzędny. Nie doceniałem go. **Dopiero lektura akt bezpieki pokazała mi, że ten wątek przewija się niemal bez przerwy.** Z akt tych wynika też, że jak sobie kuria nie dawała rady z homoseksualizmem księdza, to przerzucała go do Rzymu i tam nie było już możliwości ukrywania pewnych spraw, to ksiądz taki wyjeżdżał na placówkę dyplomatyczną w innym kraju. To pokazuje ogromne przyzwolenie na tego typu sytuacje w samym Kościele.
 
T: Ale mówi Ksiądz o okresie pontyfikatu Jana Pawła II... 

Ks.: ...on chyba nie zdawał sobie z tego sprawy. **Trzeba też pamiętać, że środowisko homoseksualne zawsze miało w Watykanie ogromne wpływy.**

T: Przed lekturą akt bezpieki nie wiedział Ksiądz o tym? 

Ks.: Słyszałem o tym, ale jakoś do mnie to nie docierało. Osobiście nie spotkałem się z rażącymi sytuacjami homoseksualizmu. Mówiło się o tym, że jakiś proboszcz z wikarym są parą, że są śliscy, ale żeby to była sytuacja widoczna, to nie mogę tego powiedzieć. Teraz wiem, dlaczego tak jest. Lobby homoseksualne bardzo dobrze się maskuje, ukrywa, trzyma razem. 

T: Może być ono niebezpieczne dla Kościoła? 

Ks.: Jasne, że tak. **Jest niebezpieczne, dlatego że deformuje drogę awansu w Kościele. Nie może być tak, że ktoś otrzymuje ważne i odpowiedzialne stanowisko tylko z powodu swojego homoseksualizmu.** A tak niestety bywa, co szczególnie widoczne jest w systemie feudalnym, jaki panuje w Kościele. Wyobraźmy sobie sytuację, że lokalnym ordynariuszem jest ktoś pokroju arcybiskupa Paetza. Jest przecież jasne, że będzie doceniał bardziej osoby tego samego pokroju. I nagradzał je królewszczyznami. **Lobby gejowskie w Kościele może zniszczyć każdego, kto wejdzie mu w drogę.** Sam znam historię wikarego, który dowiedział się, że jego proboszcz molestował ministranta. Ten ksiądz wraz z siostrą zakonną narobili rabanu. Kuria wysłała więc proboszcza na urlop z przyczyn zdrowotnych, wikariusza przeniosła na inną parafię, przeniosła także siostrę zakonną. Zapewniła matkę ministranta, że molestujący ksiądz nie będzie już proboszczem, ale po pewnym czasie mianowała jednak owego duchownego proboszczem w innej części diecezji. Kara trwała tylko kilka miesięcy. Inny ksiądz, który molestował chłopców, wyjechał na jakiś czas do Ameryki Południowej, by zapomniano o jego wyskokach. Jak sprawa ucichła, został proboszczem w innej diecezji. 
(...)

T: Czy Polsce może grozić powtórka ze scenariusza irlandzkiego czy amerykańskiego, w którym Kościół został zniszczony przez skandale homoseksualne pedofilskie? 

Ks.: Problem też w Polsce jest, ale myślę, że nie na taką skalę, jak w Irlandii czy Ameryce. Trzeba mieć świadomość, że choć skala jest - może jestem tu naiwny - mniejsza, to **metoda załatwiania tych spraw jest w Polsce taka sama, jak była w Irlandii. W Polsce nadal nie zawiesza się czy nie suspenduje ewidentnych homoseksualistów. Pedofilów czasem tak, ale od jakiegoś czasu, i to raczej z powodu nacisku społecznego i penalizacji.** Z homoseksualizmem jest inaczej, bo on nie tylko nie jest karalny, ale niekiedy wręcz sławiony społecznie. 

T: Istnieje przecież instrukcja Kongregacji Wychowania Katolickiego, która zakazuje wyświęcania na duchownych osób o ugruntowanej skłonności homoseksualnej... 

Ks.: ...i jak się takiego kleryka wykryje, to pewnie go nie wyświęcą. Ale **jak już jest wyświęcony, to traktuje się go jako dopust Boży i pozwala na funkcjonowanie i błyskawicznie wchodzi w pewien układ i robi karierę.** W Kościele często jest tak, że ksiądz, który ma ewidentne defekty, moralne czy psychiczne jest tolerowany i ukrywany dopóki nie wejdzie ewidentny konflikt z władzą duchowną. 

T: W imię czego się go toleruje, skoro może to szkodzić wiernym? 

Ks.: **To jest solidarność zawodowa i wiernymi nikt się przejmuje. Tak jak lekarz nie wystąpi przeciw lekarzowi, tak ksiądz nie wystąpi przeciwko księdzu.** Jak w każdej kaście liczy się dobro duchownego, a nie dobro wiernych czy wspólnoty. To było wyraźnie widoczne w czasie sporu o lustrację, gdzie liczył się wyłącznie interes poszczególnych księży. 

T: Mówi Ksiądz o tym, że najgorszą jest sytuacja, gdy lawendowym czy tęczowym jest biskup. Zna Ksiądz takie przypadki? 

Ks.: **Znam nawet przypadek jednej z kurii, w której od biskupa po kamerdynera pracują wyłącznie osoby o takiej skłonności.** Tak niestety bywa w części struktur kościelnych, że jeśli szef ma takie skłonności, to jego pracownicy są także dobierani pod takim samym kątem. Na poziomie parafii też znam przypadki długotrwałych romansów pomiędzy księżmi. To wszystko są zresztą bardzo dramatyczne historie, bo ci ludzie się niszczą, cierpią z powodu zawiedzionych miłości, mszczą na sobie. 

T: Czy można takie sprawy w Polsce obecnie pozałatwiać? 

Ks.: To może być trudne. **Sam miałem sygnały, że w części struktur kościelnych było na to przyzwolenie. Mówiło się, że lepiej niech oni to robią między sobą, niż mieliby mieć dzieci.** To jest przerażające, że nie patrzy się na dobro wiernych, duchownych, a szuka jedynie świętego spokoju i interesu grupy. Że toleruje sytuację, gdy ksiądz ma na boku kobietę czy nawet mężczyznę. 
(...)

T: Czyli nie widzi Ksiądz nadziei na załatwienie tej sprawy wewnątrz struktury Kościoła? 

Ks.: W tej chwili nie za bardzo widzę. Tym bardziej, że **w pewnym okresie formacji seminaryjnej przedstawiano kobiety jako niemal diabła**, co przyniosło określone efekty. Rodziło strach, obawę, a niekiedy dziwaczne zachowania. Mam jednak nadzieję, że to się zmieni i między innymi dlatego zgodziłem się na ten wywiad. 

T: Ale Ksiądz też przechodził taką formację... 

Ks.: Oczywiście, że tak. Ale mnie najpierw dopadło wojsko, które na dwa lata wyjęło mnie z formacji, a potem z powodu zaangażowania w opozycję czy we wspólnoty „Muminków" też nie byłem typowym klerykiem, sporo czasu spędzałem poza seminarium. Tam się uczyłem normalnych relacji z kobietami i ze świeckimi. **Nie ukrywam teraz, że na samą myśl, że mógłbym jako dziewiętnastolatek trafić na sześć pełnych lat do formacji zamkniętej w seminarium, ciarki mi po plecach chodzą. Nie powinno się dopuszczać tak młodych chłopców do seminarium.** Jak wspominałem, mnie przed tym zresztą przestrzegał ojciec, który mówił: „Postudiuj, popracuj i dopiero potem idź do seminarium". 
(...)
Po latach przyznaję jednak ojcu rację. **Do seminarium powinno się przyjmować osoby bardziej dojrzałe, najlepiej już po innych studiach.** I nie należy tego porównywać z życiem świeckim czy małżeństwem, bo świeccy dopóki nie wezmą ślubu, nie są związani, a seminarium to jednak nie tylko pewien sposób związania, ale także mocna dyscyplina, która głęboko naznacza człowieka, wprowadza go pod klosz.