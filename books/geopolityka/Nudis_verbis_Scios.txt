"Nudis verbis", Aleksander Ścios

"Gdyby ktoś zdobył się na wywód z historii alternatywnej i wykazał - jak wyglądałby nasz świat bez "czynnika rosyjskiego", zrozumiałby, jak prawdziwe były słowa Józefa Mackiewicza zapisane w Zwycięstwie prowokacji: 'Katastrofa, to nie śmierć połowy ludzkości w wojnie atomowej. Katastrofa, to życie całej ludzkości pod panowaniem ustroju komunistycznego' - przy czym określenie 'ustrój komunistyczny' wolno dziś zastąpić 'rosyjskim mirem', narzuconym światu przez kremlowskich satrapów.
Ponieważ Europa jest zbiorowiskiem społeczeństw wyjątkowo prymitywnych i słabych, uniknięcie tej katastrofy nie może być łatwe. Nie ma też innych możliwości zrzucenia ładu jałtańskiego, jak poprzez wydarzenie podobnej miary, jak to, które ten ład stworzyło.
To oznacza, że Rosja, przy wparciu Niemiec musiałaby wywołać totalną zawieruchę, a następnie zniknąć z mapy świata. To państwo nigdy nie będzie zdolne do pokojowej egzystencji i nie powinno znajdować miejsca wśród cywilizowanych narodów. Dlatego w perspektywie Mackiewicza dopiero dzień upadku Rosji stanie się triumfem wolności.
Nim to nastąpi, trzeba, byśmy potrafili pokonać jeden z najgorszych mitów pustoszących myślenie o polskiej racji stanu: przekonanie, że bezpieczeństwo Polski opiera się na sojuszu z państwami europejskimi i musi być wynikiem wypracowania georealitycznego konsensusu między Rosją, a Niemcami. To rozumowanie doprowadziła nas do zguby w wieku XVIII, zdecydowało o narzuceniu okupacji sowieckiej i do dziś niweczy wszelkie próby wybicia się na Niepodległość.
Z doświadczeń roku 1939, 1945 i 1989 jednoznacznie wynika, że kolejna data w polskiej historii, nie może przynieść przełomu w łańcuchu dyplomatycznych draństw, zdrady i zawiedzionych nadziei. Żadna z 'zachodnich demokracji' nie będzie umierać za Polskie, tak jak żadna z nich nie chce dziś nadstawiać głowy za wolną Ukrainę.", str. 26.

"Trzeba bowiem wielkiego zaślepienia, by po doświadczeniach zaborów, wojen i półwiecza rosyjskiej okupacji - nie dostrzec szaleństwa podobnych koncepcji. 
Ich twórcy nie tylko nie wierzą w potencjał Polaków i możliwość zbudowania silnej państwowości, ale porażeni własną niemocą, uczynili z naszego położenia geograficznego najtrwalsze kajdany.
Bo jeśli nie 'współpraca z Rosją' - to wizja ekonomicznej kolonii niemieckiej.
Jeśli nie 'zbliżenie z Zachodem' - to moskiewski jasyr.
Przekleństwo georealizmu będzie nam ciążyć tak długo, jak długo dajemy wiarę, że Polska musi być proniemiecka bądź prorosyjska. Albo nie istnieć w ogóle.", str. 27.

"Realizm wykuty z doświadczeń historii, nakazywałby budować państwowość w oparciu o własną, polską drogę. Bez oglądania się na Wschód i Zachód, bez liczenia na zachodnioeuropejskie gwarancje lub współpracę z Rosją.
Polska nie ma najmniejszego interesu w popieraniu prorosyjskiej i proniemieckiej polityki przywódców Unii Europejskiej. Od czasu ustanowienia ładu jałtańskiego, polityka ta tworzy największą barierę dla naszych dążeń niepodległościowych i wszędzie tam, gdzie uwzględnia priorytety Berlina i Moskwy - ignoruje lub podważa nasze. 
Istota tej polityki nie polega na zapewnieniu bezpieczeństwa i równego rozwoju państwom Europy Wschodniej, lecz na zabezpieczeniu potrzeb ekonomicznych najbogatszych graczy Unii (ze szczególnym uwzględnieniem Niemiec) oraz zagwarantowaniu Rosji miejsca wśród narodów świata. W oczach Zachodu, koegzystencja z Rosją jest możliwa, jeśli państwo to otrzyma „należną" strefę wpływów i zaspokoi swoje mocarstwowe ambicje. 
Każda forma akceptacji tej polityki, wyrażana przez czynniki polskie, jest zatem aktem politycznej głupoty, ocierającym się o zdradę i tak powinna być traktowana przez ludzi świadomych obecnych zagrożeń. 
Polska nie potrzebuje bowiem - ani Rosji ani Niemiec. Sąsiedztwo tych państw jest dla nas źródłem nieustannych konfliktów, wojen i ograniczeń państwowości. Jeśli syta i próżna Europa potrzebuje Rosji - niech brata się z nią na własny rachunek. Nigdy zaś kosztem Polski i naszej niepodległości. 
Trzeba sobie wyraźnie powiedzieć, że w najżywotniejszym interesie Polaków leży, by Rosja została rozbita i zniknęła z mapy świata, Niemcy zaś stały się krajem słabym militarnie i gospodarczo. 
Jeśli taka teza, może wydać się kontrowersyjna lub obrazoburcza, dowodzi to, jak bardzo zatraciliśmy instynkt zachowawczy i jak obce jest myślenie w polskich kategoriach.", str. 28.

"Niezależnie, ile pustych deklaracji zostanie złożonych, ile umów podpisanych - Moskwa i Berlin zawsze będą wrogami polskości. Historycznym dążeniem tych państw jest ustanowienie na Wiśle granicy rosyjsko-niemieckiej i wymazanie Polski z mapy świata.", str. 29.

"Prawdziwy georealizm nie polega zatem na myśleniu dostosowawczym i akceptacji ambicji rosyjskich i niemieckich, lecz na ich zanegowaniu i odrzuceniu.", str. 29.

"Ostanie trzy dekady stracono na powielaniu błędów przeszłości i utrwaleniu procesu tzw. integracji z państwami Unii Europejskiej. W praktyce, proces ten został sprowadzony do narzucenia nam dyktatu ekonomiczno-politycznego, ze szczególnym uwzględnieniem interesów niemieckich. Przeprowadzono go według wzorców „ładu jałtańskiego" - nie tylko nie przecinając wpływów rosyjskich, lecz zabierając Polakom te dobra, które pozostały jeszcze po półwieczu okupacji. 
Osłabiona, zdezintegrowana i zdegenerowana Polska - ma stanowić tym łatwiejszy łup. 
Nasza obecność w strukturach UE nie daje żadnych gwarancji bezpieczeństwa i nie ma wpływu na status III RP. Ten bowiem nie jest zależny od papierowych umów i werbalnych deklaracji, lecz od stopnia samowystarczalności i siły militarnej państwa. 
Doświadczenia płynące z wojny na Ukrainie powinny potwierdzać, że przywódcy UE kierują się niewolniczą logiką i są gotowi do najpodlejszych ustępstw na rzecz Rosji. Kto wierzy, że podobny los nie spotka Polaków - nie zasługuje na poważne traktowanie. 
Nadal niezrealizowany jest projekt, o którym Józef Mackiewicz napisał: Żadnej współpracy z bolszewikami! Zasadą polskiej polityki zagranicznej winno być szukanie przeciwko Niemcom sprzymierzeńców na zachodzie, nigdy na wschodzie. 
Jest oczywiste, że takich sprzymierzeńców nie znajdziemy wśród państw Unii Europejskiej, w której Niemcy odgrywają rolę decydenta, zaś Rosja jest postrzegana jako partner, posiadający prawo do ingerowania w sprawy innych narodów. (...) Realizm nakazywałby zatem poszukiwać sprzymierzeńca w pastwie, które w równym stopniu jest przeciwnikiem imperialnych dążeń Rosji, jak zagraża politycznym interesom Niemiec w Europie. Możemy mówić wyłącznie o jednym państwie, nie zaś o międzynarodowych pakietach i sojuszach, których polityka jest naznaczona wpływami Niemiec lub Rosji.
George Friedman w opublikowanym onegdaj artykule „Strategia dla Polski" napisał wprost: 
Członkostwo w organizacjach międzynarodowych jest rozwiązaniem wątpliwym także z tego względu, że zakłada, iż NATO i Unia Europejska są instytucjami stabilnymi. Jeżeli Rosja stanie się agresywna, zdolność paktu do wystawienia sił zdolnych powstrzymać Rosjan będzie w większym stopniu zależeć od Amerykanów niż od Europejczyków. 
Nie przypadkiem od kilku lat obserwujemy przekształcanie NATO w polityczną organizację bezpieczeństwa. Jaki udział ma w tym agentura rosyjska (o jej działaniach informowano już w roku 2009), nadal jest pytaniem otwartym. Uczestnictwo niektórych państw członkowskich w zbrojeniu rosyjskiej armii i policji, transakcje militarne z Moskwą, okrojenie budżetów na obronę, umacnianie osi Moskwa-Berlin, wstrzymanie procesu rozszerzania Sojuszu - to tylko niektóre dowody erozji spoistości NATO i zaniku więzi euroatlantyckich. 
Największy udział w dezintegracji i osłabieniu NATO mają bez wątpienia Niemcy i Francja, ale warto pamiętać, że w tym dziele współuczestniczył również reżim PO-PSL. Wiele z działań, by wspomnieć utworzenie pod patronatem Niemiec i Francji tzw. Wyszehradzkiej Grupy Bojowej, jako reakcji państw zawiedzionych i niezadowolonych z dotychczasowej współpracy w ramach Sojuszu, służyło temu celowi. Zawarty w tzw. doktrynie Komorowskiego zamysł usamodzielnienia systemu bezpieczeństwa narodowego oraz mrzonki o polskiej tarczy antyrakietowej, od dawna sygnalizowały zmianę dotychczasowych preferencji i wpisywały się w plany marginalizacji USA w NATO. Zapewne niewiele osób pamięta, że największym orędownikiem projektu „europejskiej tarczy" była Angela Merkel, która już przed przyjazdem do Polski w roku 2007 namawiała nas do budowania tarczy antyrakietowej w ramach NATO" i zabiegała o otwartą dyskusję z Rosją.",  str. 29 - 32. 

"Jeśli NATO bardziej przypomina pacyfistyczny klub dyskusyjny niż pakt militarny, w równej mierze zawdzięczamy to słabości przywódców Zachodu, jak działaniom agentury i konsekwentnej polityce Niemiec, której celem była dezintegracja Paktu i wyparcie USA z obszaru europejskiego. 
W tej sytuacji, jedynym racjonalnym rozwiązaniem, byłby militarny sojusz polsko-amerykański, zawiązany poza strukturami NATO. W praktyce miałby prowadzić do: instalacji amerykańskiej tarczy antyrakietowej (bez dodatkowych warunków), trwałej obecności wojsk USA na terytorium Polski oraz przyjęcia przez nasz kraj broni atomowej - jako najmocniejszej gwarancji bezpieczeństwa. 
Ponieważ Stany Zjednoczone nie mają najmniejszego interesu we wspieraniu państwa słabego, zależnego od Moskwy i Berlina, warunkiem zawarcia układu byłoby wyrugowanie z naszej przestrzeni politycznej sił, które wspierają tzw. integrację z UE lub działają na rzecz „porozumienia" z Rosją. Sojusz z USA jest możliwy, gdy Polska wykaże, że stać ją na rolę państwa działającego aktywnie przeciwko interesom Berlina i Moskwy. Dla Ameryki, sprawy polskie staną się ważne wtedy, gdy okażemy się silnym partnerem, nie zaś, kłopotliwym ciężarem. Polska słaba, infiltrowana przez agenturę i poddana wpływom sąsiadów, nie może liczyć na wsparcie Ameryki. 
Sięgając po analogie, należałoby powiedzieć, że w polskim interesie leży, byśmy stali się „Izraelem w Europie" - krajem otoczonym wprawdzie przez wrogów i skazanym na ciągłą walkę, lecz znajdującym oparcie w największym mocarstwie świata. 
Polska powinna zatem budować swoją strategię bezpieczeństwa na najgorszym możliwym scenariuszu, a to oznacza, że antyniemieckość i antyrosyjskość musi stać się polską racją stanu i decydować o naszych wyborach politycznych.", str. 32, 33.

"Dlaczego Ameryka np. ma nas chcieć wyzwalać bardziej, niż my sami tego pragniemy? Dlaczego Amerykanie np. mają ginąć za nas, gdy sami nie pragniemy ginąć za siebie? - Pytania te dlatego traktuje się notorycznie za „szaleństwo", a nawet „zbrodnię" ponieważ wobec dzisiejszych potęg świata, rzekomo żaden spontaniczny opór ani się nie ostoi, ani się nie liczy. Wszelako rzeczywistość mówi nam co innego. Że się właśnie nie uznaje i nie liczy z tymi, którzy siedzą z założonymi rękami" - pisał Józef Mackiewicz w rozdziale „Realizmy contra rzeczywistość", umieszczonym w Zwycięstwie prowokacji.", str. 34

"Ograniczymy się do stwierdzenia faktu, że mimo powszechnego potępienia wojny, uznanie praw i respekt w świecie zdobywają przede wszystkim ci, którzy działają. Legenda, że istnieje możliwość przekupienia Sowietów grzeczną postawą jest tylko legendą, tak samo jak możliwość ich przekonania.", str. 35.

"Ludzie, którzy po lekturze Nudis verbis zadadzą pytanie - czy autor chciałby wepchnąć Polskę w stan wojny z Rosją, są ofiarami tej niewolniczej, sowieckiej mentalności. Nie może dziwić, że nie ma w niej miejsca na antyrosyjskość i antykomunizm - dwa filary polskiej racji stanu.", str. 35.

"Owa wielowątkowa mitologia „georealizmu" sprawiła, że od momentu powstania III RP funkcjonuje tylko jeden i jedynie słuszny model państwowości, oparty na przeświadczeniu, że warunkiem istnienia państwa polskiego są „dobrosąsiedzkie" relacje z Rosją i Niemcami oraz ciągłe „pogłębianie" procesu integracji europejskiej. Model ten doprowadził nie tylko do utrzymania silnych wpływów okupanta rosyjskiego, ale na niespotykaną skalę zbudował i zabezpieczył wpływy niemieckie, głównie w obszarze ekonomii i mediów. 
Nazywam ten model mitologią, bo w sposób niedorzeczny odrzuca doświadczenia historyczne i przeczy elementarnej wiedzy o świecie współczesnym. Nikt bardziej od Polaków nie powinien wiedzieć, że Moskwa i Berlin zawsze pozostaną wrogami polskości i Niepodległej Rzeczpospolitej. 
„Georealizm" elit politycznych III RP eksploatują zatem dwa państwa, którym Polska i świat zawdzięczają najokrutniejszą w dziejach wojnę i śmierć milionów istnień. Wbrew racjom historycznym, politycznym i moralnym, to one dyktują warunki ładu europejskiego i decydują o kierunkach polskiej polityki. 
Wytyczając fałszywe reguły i traktując Rosję i Niemcy, jako dwie przeciwstawne siły, III RP nie może realizować polskiej racji stanu ani prowadzić racjonalnej polityki zagranicznej. 
Przesądza o tym również scedowanie niektórych aspektów suwerenności na rzecz obcych „organów unijnych". Za sprawą tych na ograniczeń, fundamentalna zasada II Rzeczpospolitej - „nic o nas bez nas", została wyrugowana z myśli politycznej III RP.", str. 36, 37.

"Relacje między państwami są zawsze budowane na zasadzie wspólnoty interesów i istnieją tylko tam, gdzie jedno państwo widzi korzyść we wspieraniu drugiego. Dzisiejsza Ameryka nie jest mocarstwem z czasów Mackiewicza, ale choćby była pod władzą Obamów, Bushów czy Trumpów - pozostaje jedynym państwem,z którym warto zawrzeć sojusz militarny. Powód jest oczywisty. Tylko USA mogą pokonać Rosję i Chiny - dwa komunistyczne twory dążące do władzy nad światem.", str. 37.

"Myślenie w kategoriach Ameryka się z nami nie liczy, bo ma ważniejszych ;zą sojuszników, jest pokłosiem mentalności „georealistów", którzy nie chcieli lub nie potrafili zdobyć się na wysiłek budowania państwa silnego i niezależnego. A tylko takie może być pożądanym partnerem dla światowego mocarstwa.", str. 38.

"Przywołałem już (istotny dla zobrazowania naszej sytuacji) przykład Izraela. Również tu, w kontekście modelu polskiej państwowości, należałoby postawić pytanie: w jaki sposób państwo żydowskie mogło uczynić ze swojego arcytrudnego położenia geopolitycznego najistotniejszy gwarant bezpieczeństwa i jak zdołało go oprzeć na sojuszu ze Stanami Zjednoczonymi?
Uwzględniając wszelkie różnice polityczne i historyczne, w tym działalność diaspory żydowskiej oraz okoliczności, w jakich powstawał Izrael, należałoby dostrzec, że utrzymanie silnego państwa byłoby niemożliwe, gdyby po roku 1948 przywódcy Izraela ogłosili dogmat utrzymywania „dobrosąsiedzkich" stosunków z Arabami lub postawili na proces „integracji" z państwami południowo-zachodniej Azji. 
Osłabienie państw arabskich, związanie ich konfliktem militarnym oraz utrzymanie amerykańskich wpływów tym regionie, stanowiły dostateczne przesłanki, dla których USA zaangażowały się po stronie żydowskiej.", str. 38.

"Tymczasem dla przedstawicieli naszej klasy politycznej, stwierdzenie zawarte w Nudis Verbis: Należy pokonać jeden z najgorszych mitów pustoszących myślenie o polskiej racji stanu: przekonanie, że bezpieczeństwo naszego kraju opiera się na sojuszu z państwami europejskimi i musi być wynikiem wypracowania georealistycznego konsensusu między Rosją, a Niemcami. To rozumowanie doprowadziło Polaków do zguby w wieku XVIII, zdecydowało o narzuceniu okupacji sowieckiej w roku 1945 i do dziś niweczy wszelkie próby wybicia na Niepodległość - musi wydawać się szczególnie obrazoburcze.", str. 38, 39.

"Rozsądek nakazuje przyjąć, że w układzie PiS-PO-PSL-SLD nie ma miejsca na poglądy sprzeczne z doktryną „georealistów". Nie istnieją też żadne inne partie, które głosiłby takie koncepcje. Niedawny wysyp tzw. antysystemowców (Kukiz, Braun, JKM, itp.) jest raczej próbą kanalizowania radykalnych nastrojów oraz kontrolowanego „zagospodarowania" elektoratu rozczarowanego III RP, niż poważną ofertą polityczną. 
Czeka nas raczej polityka kontynuacji i kosmetycznych korekt. Ponieważ nie potrwa ona długo, tym pilniejsza jest potrzeba kreowania nowych elit politycznych i propagowania odważnych koncepcji.", str. 42.

"Cytowane powyżej dictum Mackiewicza - respekt w świecie zdobywają przede wszystkim ci, którzy działają, trzeba rozumieć w kontekście słów Józefa Becka wypowiedzianych we „Wskazaniach dla dyplomatów" z roku 1937: Należy wpierw przez dłuższy czas powtarzać swoje pretensje, aby ludzie uwierzyli w ich słuszność i w końcu zaczęli je realizować. Ponieważ skłopotany obecnie świat boi się państw dynamicznych i chętnie się z nimi układa, by nie dopuścić do awantury - podkreślajmy te elementy, które świadczą i czynią wrażenie, że jesteśmy dynamikami.", str. 43.

"Wyhodowanie pokoleń „georealistów", jest bodaj największym, historycznym osiągnięciem komunizmu i jego sukcesorów. To oni odnoszą szczególne korzyści z uprawiania tej mitologii i wpojenia nam lęku przed „potęgą Moskwy". 
Cechą decydującą o powodzeniu owej „hodowli", jest samo-napędzająca machina strachu, która nie zważa dziś na realną pozycję Rosji; nie przyjmuje do wiadomości danych ekonomicznych i socjologicznych, nie dostrzega stanu zapaści i cywilizacyjnego zacofania, nie widzi słabości militarnej i technologicznej państwa Putina. By usprawiedliwić własne ograniczenia, karmi się wyobrażeniem o „wielkim mocarstwie", wnioskuje z mitów i propagandowych wizji, czerpie z lęku, jaki niewolnik odczuwa przed gniewem „pana". 
Zaszczepiany przez dziesięciolecia lęk przez Sowietami miał tłumić nasze dążenia niepodległościowe i sprawić, że wszelkie koncepcje istnienia Niepodległej będą musiały uwzględniać interes rosyjski. Ze straszaka „wojny z Rosją" namiestnicy PRL-u uczynili podstawowy element indoktrynacji społeczeństwa i główny paralizator naszych aspiracji.", str. 44.

"Fakt, że Rosja znajduje się dziś w bezdennej zapaści i prócz hektolitrów wódki nie ma nic do zaoferowania swoim żołnierzom, że właśnie przesunięto o (co najmniej) trzy lata kolejną fazę fikcyjnego „programu modernizacji technicznej sił zbrojnych", a wpompowane w armię pieniądze rozpłynęły się w kieszeniach generalicji i ludzi FSB, nie może przecież pokonać tyleż efektownego, jak jałowego stwierdzenia, że Putin „dysponuje ogromną siłą" i „planuje napaść na Polskę". 
Przywracanie Rosji właściwego wymiaru, to zadanie na wiele lat.", str. 49.

