,,Pierwsze już dnie przynoszą nam niespodzianki. Z okolicznych skomunizowanych wsi do kolumny [Wojska Polskiego] maszerującej zwarcie padają strzały RKM i Kb. Pojedynczy strzelcy oraz małe grupki 2-3, odłączający się od pododdziałów, giną bez wieści, krążą pogłoski, że zostali zamordowani. Wiadomości te potwierdzają się we wsi Nowosiółki pow. kobryńskiego, osobiście znalazłem w jednym z ogrodów kilka ukrytych siodeł ułańskich. Przeprowadzone dochodzenie w 99% stwierdza, że ułani zostali wymordowani. Jak stwierdzono po paru godzinach, byli to zwiadowcy konni. Wypadki te mnożą się - żołnierze odruchowo mszczą się na okolicznych mieszkańcach - odtąd wieś, z której padły strzały, względnie znajdowano zamordowanego żołnierza, stawała w ogniu."

"Wymienienie Poleszuków [kontrowersyjna mniejszość bez tożsamości narodowej, zamieszkująca teren Polesia, mówiąca mieszanką języka białoruskiego i ukraińskiego] w pierwszym szeregu uczestników antypolskiej dywersji na szlaku wędrówki SGO „Polesie" potwierdziło ich znaczny udział w tych wystąpieniach, m.in. w działaniach dywersyjnych przeciwko dywizji „Kobryń", zarejestrowanych w raporcie jej dowódcy zatytułowanym „Działania dywizji". Marsz dywizji na południe od Kobrynia przebiegał pod znakiem nieustannych starć z dywersantami. Codziennie w stronę maszerujących żołnierzy padały niespodziewane strzały z broni ręcznej i maszynowej. Żołnierze napotykali spalone polskie osady i dwory, trupy osadników, ziemian, policjantów i urzędników. Ocalałe polskie kobiety i dzieci z reguły zabierano z wojskiem na zachód, za Bug. Atmosfera panująca na trasie marszu dywizji „Kobryń" przypominała czasy powstań kozackich. W dzień na horyzoncie widoczne były słupy dymu, zaś w nocy łuny pożarów. Opór chłopskich grup dywersyjnych wzmocnił się tak bardzo, że niektóre wsie stawiały zdecydowany opór regularnym oddziałom polskim. Do najbardziej zaciętych walk doszło we wsi Piaseczno, która po zdobyciu przez jednostki polskie została całkowicie spalona. Kiedy pożar rozprzestrzenił się na całą wieś, rozpoczęła się istna kanonada wybuchów amunicji i granatów, ukrytych w chałupach i zabudowaniach gospodarczych. Co jakiś czas rozlegały się silne detonacje przypominające wybuchy pocisków artyleryjskich. Wszyscy dywersanci schwytani z bronią w ręku byli doraźnie rozstrzeliwani. Podobny los spotkał również wsie Borki i Krymno. Okrucieństwa popełniane na schwytanych żołnierzach i polskiej ludności cywilnej wzmogły odwet polskiego wojska do tego stopnia, że w następnych miejscowościach wszyscy mężczyźni na wieść o nadejściu polskich oddziałów w panice uciekali do pobliskich lasów."