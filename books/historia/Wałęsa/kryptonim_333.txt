Notatka w sprawie internowania Lecha Wałęsy w dniach 13 grudnia 1981 - 15 listopada 1982, opracowana w Biurze Ochrony Rządu w miejscu internowania, Warszawa, 15 listopada 1982.

Tajne 
Egz. pojedynczy

Notatka

Warszawa, dnia 15.11.1982 r.

Zgodnie z otrzymanym poleceniem ustalono przedstawione niżej okoliczności pobytu Lecha Wałęsy w miejscach internowania za okres od dnia 13.12.1981 r. do dnia 15.11.1982 r.

1) W okresie internowania L. Wałęsa odwiedzany był kilkakrotnie przez członków rodziny w następujących terminach:

a) żona Danuta Wałęsa z dziećmi (12 odwiedzin na łączną ilość 73 dni):
16 - 18.12.1981 r. 
24 - 25.12.1981 r. 
8 - 15.01.1982 r. 
26.02.1982 r. 
28.03.1982 r. 
9 - 13.04.1982 r. 
11.05.1982 r. 
31.05.1982 r. 
25.06 - 3.08.1982 r. (z siedmiorgiem dzieci) 
23 - 31.08.1982 r. 
20.09.1982 r. 
21 - 22.10.1982 r. 
Ob. Danuta Wałęsa została poinformowana o możliwości odwiedzin męża w każdym dowolnym terminie wraz z dziećmi oraz o fakcie, że koszty pobytu najbliższej rodziny L. Wałęsy odwiedzającej go w miejscu internowania pokrywa państwo. Wielokrotnie Danuta Wałęsa wraz z dziećmi, w czasie odwiedzin korzystała ze środków transportu MSW. 
W stosunku do osób wykonujących zadania związane z internowanym, Danuta Wałęsa zachowywała się poprawnie. Wyjątkiem był przypadek zaistniały w dniu 31.06.1982 r., kiedy to zareagowała agresywnymi wypowiedziami na opóźnienie wyjazdu z ośrodka w Arłamowie.

b) inni członkowie rodziny (pięciokrotnie): 
- brat Stanisław Wałęsa: 
dnia 11.01.1982 r. 
dnia 18.02.1982 r. wraz z siostra Izabelą Młyńską 
w dniach 29.09. - 30.09.1982 r. 
- brat Zygmunt Wałęsa 
dnia 10.03.1982 r. 
- szwagier Bronisław Młyński 
dnia 17.03.1982 r.

2) L. Wałęsa w okresie internowania był 54-krotnie odwiedzany przez przedstawicieli Kościoła, w następujących terminach:

a) ks. bp Bronisław Dąbrowski 
dnia 14.12.1981 r.

b) ks. bp Zbigniew Kraszewski 
dnia 25.12.1981 r.

c) ks. Alojzy Orszulik (23-krotnie) dnia: 
20.12.1981 r. 
25.12.1981 r. 
27.12.1981 r. 
1.01.1982 r. 
3.01.1982 r. 
10.01.1982 r. 
17-24.01.1982 r. 
30-31.01.1982 r. 
14.02.1982 r. 
24.02.1982 r. 
28.02.1982 r. 
7.03.1982 r. 
14.03.1982 r. 
28.03.1982 r. 
4.04.1982 r. 
2.05.1982 r. 
9.05.1982 r. 
23.05.1982 r. 
30.05.1982 r. 
18.07.1982 r. 
15.08.1982 r. 
29.08.1982 r. 
26.09.1982 r.

d) ks. Henryk Jankowski (siedmiokrotnie): 
24.12 - 25.12.1981 r. 
8.01 - 9.01.1982 r. 
27.01.1982 r. 
16.02.1982 r. 
23.02.1982 r. 
4.03.1982 r. 
17.03.1982 r.

e) ks. Górski 
dnia 23.02.1982 r.

f) ks. Julian Chmiel (pięciokrotnie): 
21.03.1982 r. 
8.04.1982 r. 
15.04.1982 r. 
18.04.1982 r. 
25.04.1982 r.

g) ks. Franciszek Cybula 
dnia 28.03.1982 r.

h) ks. prof. Stanisław Potocki (piętnastokrotnie): 
6.06.1982 r. 
13.06.1982 r. 
20.06.1982 r. 
27.06.1982 r. 
4.07.1982 r. 
11.07.1982 r. 
1.08.1982 r. 
7.08.1982 r. 
22.08.1982 r. 
5.09.1982 r. 
12.09.1982 r. 
19.09.1982 r. 
4.10.1982 r. 
10.10.1982 r. 
24.10.1982 r.

W dniu 19.05.1982 r. internowany L. Wałęsa odmówił spotkania z ks. Janem Ertą, którego określił jako „przebranego majora z SB". Duchowni podczas wizyt u L. Wałęsy dostarczali mu papierosy, pisma i książki o charakterze religijnym oraz dokumenty dotyczące życia kościelnego, m.in. tekst przemówienia kardynała Józefa Glempa na Jasnej Górze, uchwały Episkopatu, tekst homilii bp. Ignacego Tokarczuka itp.

3) W miejscach internowania L. Wałęsa odwiedzany był przez przedstawicieli instytucji i organizacji zagranicznych:

a) p. Zdzisław Pręgowski - przemysłowiec szwajcarski dnia 10.03.1982 r.

b) p. Valticos - przedstawiciel Międzynarodowej Organizacji Pracy dnia 14.05.1982 r.

c) delegacja Międzynarodowego Czerwonego Krzyża w dniach:
26.02.1982 r. 
26.06.1982 r. 
27.08.1982 r. 
Delegatom Międzynarodowego Czerwonego Krzyża towarzyszyli przedstawiciele PCK.

4) Internowany korzystał bez ograniczeń z artykułów żywnościowych. W okresie internowania skonsumował samotnie lub w towarzystwie osób odwiedzających: 
- spirytus - 2 but., 
- wódka - 289 but., 
- wino - 158 but., 
- winiak i koniak - 59 but., 
- szampan - 238 but., 
- piwo - 1115 but. 
Wśród dostarczonych na życzenie internowanego alkoholi dominowały trunki produkcji zachodniej, m.in. francuskie: wino „Bordo", koniak „Martel" i szampan. Ponadto dostarczono mu 1163 paczki papierosów produkcji krajowej i zagranicznej, w tym przede wszystkim „Pall Mall" oraz zgodnie z życzeniami kawę, soki pitne, owoce i słodycze. W okresie ostatnich dwóch miesięcy internowania dostarczono L. Wałęsie wyżej wymienionych artykułów wartości 299.090 złotych. Pozwał to na stwierdzenie, że ogólna wartość dostarczonych zgodnie z życzeniem internowanego artykułów przekroczyła wartość 1,5 mln złotych.

5) W miejscach internowania umożliwiono L. Wałęsie oglądanie bez ograniczeń programów telewizyjnych, słuchanie programów radiowych oraz korzystanie z prasy codziennej o niżej wymienionych tytułach: „Trybuna Ludu", „Żołnierz Wolności", „Rzeczpospolita". Dodatkowo internowany otrzymywał codziennie prasę lokalną, w zależności od miejsca pobytu oraz nieregularnie, zgodnie z istniejącymi możliwościami nabycia: „Polityka", „Prawo i Życie", „Perspektywy" i „Rzeczywistość".

L. Wałęsa nie zgłaszał wniosków o dostarczanie mu innej prasy niż wymienione.

6) W określonych rejonach miejsc internowań L. Wałęsa korzystał dowolnie ze spacerów, łowienia ryb (Otwock), miał do dyspozycji bilard, warcaby, komplet do tenisa stołowego. W okresie internowania w ośrodku w Arłamowie wyświetlono dla niego kilka filmów fabularnych.

7) W czasie pobytu w miejscach internowania Lech Wałęsa czterokrotnie podejmował dwu-, trzy-dniowe głodówki. Stwierdzono jednak, że mimo nie przyjmowania dostarczanych mu posiłków odżywiał się zapasami słodyczy, w tym czekoladą.

8) Kilkakrotnie internowany uskarżał się na bóle zęba i dolegliwości serca. Nigdy nie wyrażał zgody na zbadanie go przez lekarzy kardiologów. Wyraził natomiast zgodę na przeprowadzenie mu badań EKG i dwukrotnie był z wizytą u stomatologa w Centralnym Szpitalu Klinicznym MSW. Lekarza stomatologa, po wizycie podejrzewał o założenie mu „zatrutego opatrunku", w związku z czym kategorycznie odmówił zgody na dalsze leczenie stomatologiczne. Stan zdrowia L. Wałęsy w okresie internowania należy określić jako dobry.

9) W okresie internowania L. Wałęsa wielokrotnie krytycznie wypowiadał się pod adresem rządu i podejmowanych przez rząd decyzji m.in.; „...rząd nie może opanować sytuacji i zabrnął w ślepy zaułek...". Wyrażał bardzo krytyczny stosunek do projektu ustawy o związkach zawodowych, czego dał wyraz w proteście skierowanym m.in. do: przewodniczącego Rady Państwa, marszałka Sejmu i prymasa Polski. Sam projekt określił jako „...największą klęskę polityczną i gospodarczą Polski..."

10) Wielokrotnie podkreślał, że „naród ufa tylko jemu". Siebie określał jako „jedyną osobę, która może poprowadzić naród do zgody i pojednania".

11) Wyrażał także szereg wątpliwości co do uczciwości postępowania Kościoła wobec niego, szczególne nasilenia takich opinii miały miejsce po wizytach ks. Alojzego Orszulika. Między innymi w rozmowie z bratem Stanisławem w dniu 29.09.1982 r. powiedział: „... znam perfidną gierkę klechów...".

Opracowano w Biurze Ochrony Rządu.

Wyk w 1 egz.
Druk BG/14.11.82 r.