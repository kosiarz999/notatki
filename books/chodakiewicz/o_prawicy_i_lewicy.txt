Marek Jan Chodakiewicz - "O prawicy i lewicy"

"Różnice między prawicą i lewicą wiążą się ze sposobem ich powstania. Prawica to system, który ewoluował powoli, z praktyki tysięcy pokoleń, a lewica to dziecko teorii. Dla prawicy teoria została wywiedziona z życia, dla lewicy życie jest wtórne do teorii. Dlatego też prawica szanuje tradycję jako źródło inspiracji do naszych działań. Lewica odrzuca tradycję jako zbędny balast doświadczeń, choć czasami odwołuje się do prehistorycznych czasów rzekomego ogólnego szczęścia ludzkości - egalitarnej i komunistycznej utopii.", str. 22.

"Mówiąc najprościej: według prawicy 'wszyscy jesteśmy różni, ale razem', a według lewicy 'wszyscy jesteśmy tacy sami, ale osobno'." str. 22.

"Prawicę trudno zdefiniować, ponieważ odżegnuje się ona od jakiejkolwiek ideologii, która wiodłaby do tłumaczenia rzeczywistości w sposób totalny i definitywny. Twierdzi, że nasza cywilizacja wyrosła z trzech tradycyjnych korzeni: etyki greckiej, prawa rzymskiego i religii chrześcijańskiej, bez których naturalny rozwój cywilizacyjny byłby niemożliwy. Prawica wierzy, że pochodząca z tych źródeł prawda jest uniwersalna, absolutna i transcendentalna. Lewica natomiast opiera się na moralnym relatywizmie. Ma w zapasie cały bagaż ciągle zmieniających się ideologii, rzekomo tłumaczących rzeczywistość in toto. Odrzuca ona tradycję, a nawet nawołuje do jej zniszczenia, traktując ją jako zbiór nikomu nieprzydatnych przesądów, jakoby hamujących 'postęp'. W każdym nowym pokoleniu, a nawet częściej lewica automatycznie stara się odkryć nowe 'prawdy', które miałyby dawać odpowiedź na wszystkie problemy współczesności.", str. 23.

"Uważając, że sprawa wiary jest sprawą osobistą każdego człowieka, prawica podkreśla fundamentalne znaczenie religii dla jednostki i cywilizacji. Doceniając uniwersalizm dobra zawartego w moralności wypływającej z religii, stara się zagwarantować obecność wiary nie tylko w życiu prywatnym, ale również społecznym i państwowym. Naturalnie w szeregach prawicy można znaleźć tych, którzy stracili łaskę wiary, ale pod żadnym warunkiem na prawicy nie może stać ten, kto nienawidzi Boga i gardzi ludźmi wierzącymi.
Ponieważ religii nie da się kontrolować, lewica chciałaby zniszczyć ją całkowicie, co znajduje swój wyraz podczas każdej rewolucji, bądź maksymalnie zmarginalizować poprzez wprowadzenie absolutnego rozdziału między Kościołem a państwem. W najlepszym przypadku lewica uważa, że religia to coś wstydliwego, to zajęcie dla prostaczków. Z religią i religijnością nie powinno się obnosić poza domem i kościołem. Religia może być praktykowana prywatnie. Lewica argumentuje, że zepchnięcie religii do sfery prywatnej odbywa się z korzyścią dla wszystkich, bowiem usuwa to z życia publicznego zarzewie konfliktu czy też źródło zadrażnień z niewierzącymi.
Prawica odpowiada, że właśnie dokładnie o to lewicy chodzi: po usunięciu religii ze sfery publicznej pozostaje moralnie relatywna opróżnia, w której lewica czuje się znakomicie. Bo przecież duchowa nicość może stać się, a w USA już się stała, antyreligią lewicy. (...) Lewica pozbywa się religii, aby usunąć pewniki z życia publicznego, zastąpić je relatywizmem moralnym, a ten z kolei nowymi 'świętościami'.", str. 24.

"Prawica uważa, że wszyscy jesteśmy równi wobec Boga i prawa. Natomiast w życiu codziennym, w naszych potrzebach, zwyczajach i dążeniach jesteśmy różni  i unikatowi. (...) Dlatego też prawica odrzuca egalitaryzm jako perwersyjną próbę lewicy narzucenia wizji społeczeństwa jako monolitu, bez wzięcia pod uwagę pozytywnych i negatywnych różnic między ludźmi.", str. 24.

"W świetle powyższych rozważań widać wyraźnie, czym jest prawica. Wychodząc z założenia, że życie jest takie, jakie jest, a nie takie, jakie chcielibyśmy, aby było, prawica uważa, że wierzenia, doświadczenia, zwyczaje, tradycje, a nawet niektóre przesądy mające swe źródło w przeszłości należy przetłumaczyć na język teraźniejszości, aby w ten sposób ostrożnie wyjść naprzeciw wyzwaniom przyszłości i przyswoić sobie z niej to, co dobre. Według prawicy, tradycyjne wartości tworzą naszą rzeczywistość, w której wolny człowiek (świadom swych ograniczeń) przez ciężką pracę, oszczędne życie oraz wsparcie rodziny, stopniowo może poprawić swój byt i tym sposobem, jeśli państwo go nie ogranicza, pozytywnie wpłynąć na rozwój swej cywilizacji. Prawica pozostaje bowiem w zgodzie z naturą, ewoluując powoli i ostrożnie w oparciu o nią. Nie hołduje przekonaniu, że do dobrobytu można dojść, idąc na skróty. Nie wierzy też, że możliwe jest stworzenie raju na ziemi. Utopia na tym świecie jest niemożliwa. Dlatego też prawica to normalność, codzienność, to ciężka, monotonna praca i odpowiedzialność przed Bogiem, rodziną i Ojczyzną.", str. 31.

"Podsumowując: gdzie prawica podkreśla duchowość, tam lewica dostrzega materializm; gdzie prawica widzi harmonię, tam lewica zakłada konflikt; gdzie prawica przypomina o obowiązkach, tam lewica postuluje przywileje; gdzie prawica apeluje o odpowiedzialność, tam lewica zachęca do 'wyzwalania się'; gdzie prawica pamięta, tam lewica cierpi na amnezję. Prawica daje to, co lewica obiecuje.", str. 32.

"Za wyznacznik prawicowości przyjęliśmy pięć zharmonizowanych ze sobą i wzajemnie uzupełniających się wartości: wiarę, rodzinę, tradycję, własność prywatną i wolność jednostki.
Są to wartości, które wywodzą się ze starożytności i decydują o zdrowym rozwoju społeczeństwa. Im bardziej ktoś identyfikuje się z tymi wartościami, im bardziej występuje w ich obronie, tym bliżej jest ideału prawicy. I odwrotnie: im okazuje się większą niechęć do tych wartości, im bardziej stara się je zmieniać lub w nie ingerować, a nawet niszczyć, tym bliżej mu do ideału lewicy." str. 34.

"Od 1789 roku należy również datować początek doby polityki masowej. Mamy więc do czynienia przede wszystkim z wprowadzonymi przez lewicę nowymi metodami walki politycznej: umasowienie polityki przez jak najdalej idącą mobilizację społeczeństwa (np. powszechny obowiązek służby wojskowej, powszechny udział w referendach). Zaangażowanie mas w politykę zmieniło oblicze Europy, a potem świata. Wojny stały się bardziej krwawe, ponieważ - zgodnie z lewicowym założeniem - brały w nich udział armie masowe, składające się z poważnej części społeczeństwa, a nie jak poprzednio małe armie zawodowe. Stosunkowo bezkrwawe przewroty pałacowe ustąpiły miejsca wielkim rewolucyjnym rzeziom, w których wygrywał ten, kto - wedle lewicowej formuły - zmobilizował większe rzesze popleczników. Jednym słowem - lewica wprowadziła do gry politycznej demokrację.", str. 36.

"Oprócz kolektywizmu lewica wprowadziła atomizujący społeczeństwo liberalizm. Liberalizm to ideologia indywidualizmu, pojmowanego jako swoista wolność jednostki od obowiązków wobec innych jednostek, zbiorowości i instytucji. Ideologia ta zachęca do duchowego i fizycznego 'wyzwalania' się ze wspólnoty rodzinnej, religijnej czy narodowej. Liberalizm jest doktryną tylko pozornie sprzeczną z kolektywizmem. W rzeczywistości obie się dopełniają. Liberalizm bowiem to ideologia zachęcająca do krytycznego podejścia jedynie do wartości wypływających ze Starego Ładu. Liberalizm toleruje wszelkie nowinki bez względu na destrukcyjny charakter ich oddziaływania na tradycyjne wartości. Tym sposobem liberalizm stwarza w człowieku pustkę duchową, którą stara się wypełnić stale zmieniającymi się modami na coraz to nowsze metody 'wyzwalania się'. Im bardziej liberalizm niszczy wiarę w stare wartości, tym łatwiej będzie je zastąpić nowymi wierzeniami: socjalizmem, nacjonalizmem czy rasizmem.", str. 38.

"Obronę Starego Ładu, a następnie próby jego przywrócenia w pierwotnej formie podjęli monarchiśc. Byli oni pierwszą prawicą par excellence. 
Z czasem stało się jasne, że nic w naturze nie zamiera, a przeciwnie - wiele się zmienia (panta rhei); w związku z tym żadnego systemu nie można przywrócić do życia w jego pierwotnej postaci. Można natomiast stare, wypróbowane wartości przetłumaczyć na język nowoczesności, aby zagwarantować harmonijny i dostatni rozwój swojemu społeczeństwu. Ci, którzy to zrozumieli, zajęli miejsce monarchistów jako przedstawiciele prawicy. Nazwano ich konserwatystami.", str. 39.

"Prawdziwy konserwatyzm powstaje na antypodach indywidualizmu. Indywidualizm to społeczna atomizacja; konserwatyzm jest wspólnotą ducha. Ludzie nie mogą egzystować bez odpowiedniej wspólnoty, a kiedy odbierze im się wspólnotę ducha, odwracają się oni bezkrytycznie w stronę wspólnoty dóbr doczesnych.", str. 40. (z "The Conservative Mind" Russella Kirka).

"Dla potrzeb naszej rzeczywistości konserwatyzm to czerpanie inspiracji z przeszłości, aby z nowoczesną wiedzą, zdobytą w teraźniejszości, wyjść naprzeciw wyzwaniu przyszłości.", str. 40.

"Konserwatyzm to umiłowanie wolności jednostki, ale bez pozbycia się poczucia obowiązku wobec wspólnoty. Konserwatyzm to obowiązek pomocy ludziom, którym Bóg pobłogosławił mniej niż nam.", str. 40.

"W naszych warunkach konserwatyzm oznacza obronę, nawet w radykalnej formie tego, co stanowi o naszej cywilizacji; obronę tego wszystkiego, co jest nam drogie i bez czego nie możemy harmonijnie egzystować jako jednostki, wraz z rodzinami, związani wspólnotą wyznaniową i narodową. Z tego wszystkiego przecież czerpiemy siłę duchową. Bez tego wszystkiego, co nas stworzyło, możemy tylko wegetować bez celu, oszołomieni otaczającą nas rzeczywistością, zatomizowani w amorficznym zbiorowisku ludzkim, zachłystując się jedynie codziennością.", str. 41.

"Anarchiści to również rewolucjoniści, ale tacy, którzy nie sprawowali jeszcze władzy. Jedyne eksperymenty anarchistyczne to 'rządy' Czarnych Armii Nestora Machino na Ukrainie, 'władza' marynarzy Floty Bałtyckiej w Kronsztadzie czy czarno-czerwona tyrania agrano-syndykalistyczna w hiszpańskiej Asturii i Katalonii. Trudno więc ocenić wyczerpująco ten model systemowy, choć można podejrzewać, że dałby podobnie tragiczne rezultaty, jak inne rozwiązania lewicy.", str. 48.

