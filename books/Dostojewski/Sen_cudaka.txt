Fiodor Dostojewski, "Sen cudaka". 1877

"Och, Boże, natychmiast też, gdy tylko zobaczyłem ich twarze, wszystko, dosłownie wszystko stało się dla mnie jasne! Była to Ziemia nieskażona grzechem, zamieszkiwali ją ludzie wolni od grzechu. Zamieszkiwali oni w takim samym raju, w jakim żyli wedle Tradycji, która ukształtowała całą ludzkość, również nasi prarodzice, zanim zgrzeszyli. Z tą jednak różnicą, że ten ich raj rozciągał się wszędy. Cała Ziemia była istnym rajem.
(...)
Tak, tak, proszę państwa, skończyło się na tym, że za moją sprawą wszyscy oni utracili rajską niewinność! Jak to się stało — nie wiem, pamiętam jednak wyraźnie, że tak właśnie było. Choć we śnie moim mijały tysiąclecia, pozostawił wrażenie, jakby trwał tylko chwilę. Wiem również, że przyczyną ich upadku byłem ja. Niczym pasożyt w rodzaju jakiegoś złośliwego nicienia, niczym jakiś atom dżumy, której zaraza opanowuje całe państwa, wtargnąłem na tę szczęśliwą i bezgrzeszną do mego przybycia ziemię i skaziłem Ją sobą. Nauczyli się kłamać, pokochali kłamstwo i poznali jego urok. 

Och, drodzy państwo, może nawet zaczęło się to niewinnie, od żartu, od kokieterii, gry miłosnej, w istocie rzeczy od atomu, od atomu kłamstwa, który wżarł się w ich serca i przypadł im do gustu. Niezwłocznie zrodziła się lubieżność, która z kolei wydała na świat zazdrość, a zazdrość dała początek okrucieństwu... 
Moi mili państwo, nie pamiętam kiedy, ale bardzo prędko polała się krew. Zdumiało ich to i przejęło zgrozą, zaczęli się więc od siebie odsuwać, przestali być jedną, wielką rodziną. Potworzyli mniejsze gromady, ale już przeciwko sobie. Wszczęli między sobą spory i czynili wzajemnie zarzuty. Poznali, co to wstyd i podnieśli go do rangi cnoty. Pojawiło się pojęcie honoru i każda gromada zaczęła występować pod własnym sztandarem. Przestali kochać zwierzęta, dręczyli je, nic więc dziwnego, że schroniły się w ostępach leśnych, z przyjaciół ludzi stając się ich wrogami. 

Rozgorzała walka o rozdział między nimi, o wyodrębnienie, o własność, o moje i twoje. Poczęli mówić różnymi językami. Poznali boleść i utrapienie i pokochali je. Oznajmili, że Prawdę osiąga się wyłącznie dzięki cierpieniu, co sprawiło, że stało się ono celem ich pragnień. Wtedy też pojawiła się u nich nauka. Z kolei, gdy rozpleniło się wśród nich zło, to poczęli rozprawiać o braterstwie i humanitarności, wreszcie rozumiejąc, co niosą w sobie te idee. 

Z chwilą, gdy zapanował wśród nich występek, wymyślili sprawiedliwość i pragnąc jej dochodzić, spisali ogromne kodeksy praw, na straży zaś tych praw postawili gilotynę. Niemal już zapomnieli o tym, co utracili, wręcz nie dawali wiary temu, że kiedyś ich udzialem była bezgrzeszność i szczęśliwość. Naigrawali się z tego swojego dawnego błogostanu i nazywali go mrzonką. Zresztą, nawet w najogólniejszym zarysie nie potrafili go sobie wyobrazić. Rzecz jednak dziwna, granicząca wręcz z cudem: gdy przestali się łudzić nadzieją, że dawna bezgrzeszność i szczęśliwość może zostać odtworzona, gdy przekształciła się w legendę, z całego serca zatęsknili za życiem w błogostanie i zapragnęli do niego powrócić. Zaczęli więc ubóstwiać sam ten poryw własnych serc, wokół niego ześrodkowując swój kult. W tym celu budowali świątynie, w których zanosili modły o urzeczywistnienie się tej idei, o spełnienie się tego „porywu serc", przy równoczesnej całkowitej niewierze w skuteczność i ziszczalność zanoszonych modlitw. Mimo to, zalewając się rzewnymi łzami, oddawali boską cześć idei, którą wynieśli na piedestał. Jednakże, gdyby jakimś zrządzeniem losu mieli powrócić do stanu bezgrzeszności i szczęśliwości, albo gdyby ktoś im zaproponował taki powrót — na pewno by na to nie przystali. Na moje pytanie, dlaczego nie chcą tam wrócić, odpowiadali: 

— Zgoda, jesteśmy obłudni, źli i niesprawiedliwi. Zdajemy sobie z tego sprawę i nieustannie nad tym bolejemy, przeżywając straszliwe katusze. Samych nas to bardzo dręczy, nakładamy więc na siebie kary, może nawet dotkliwsze niż te, jakie wymierzyłby nam miłosierny, nieznany z imienia Sędzia, który obwieszczać będzie wyroki. Mamy jednak naukę i dzięki niej odnajdziemy znów Prawdę, ale przyjmować ją będziemy w sposób świadomy. Stawiamy zatem wiedzę ponad uczucie, a świadomość życia — ponad samo życie. Nauka prowadzi nas do mądrości, mądrość z kolei pozwala na poznanie praw, prawa zaś szczęśliwości są dla nas ponad samą szczęśliwość.

Taki był tok ich rozumowania, gdy próbowali przekonać mnie, dlaczego nie pragną takiego powrotu. Po tego rodzaju tyradzie wypowiadający ją wpadał w jeszcze większe samouwielbienie, zresztą nie mogło być inaczej. Każdy z nich bowiem miał tak wielkie mniemanie o swoim umyśle i tak bardzo zakochany był we własnej osobie, że myślał wyłącznie o poniżeniu i poniniejszeniu zasług innych, zresztą to właśnie stanowiło treść ich życia. 

Zaczęło krzewić się niewolnictwo, przy czym częściowo niewolnictwo dobrowolne. Słabsi ochoczo oddawali się bowiem w niewolę silniejszym, aby ci pomagali im wyzyskiwać jeszcze bardziej bezbronnego. Pojawili się również mężowie sprawiedliwi, którzy ze łzami w oczach błagali tych ludzi o opamiętanie. Prosili, by nie zatracali się w pysze, braku umiaru i harmonii oraz bezwstydzie. Naigrawano się z nich i kamienowano. Krew owych świątobliwych mężów broczyła progi domów modlitwy. Zaczęli się także pokazywać ludzie, którzy zastanawiali się nad tym, jak z powrotem zjednoczyć ich wszystkich, jednakże tak, aby każdy nie przestając nade wszystko kochać samego siebie, nie miał tego za złe innym, dzięki czemu wspólne życie upływałoby w zgodzie. Idea ta stała się zarzewiem wielu wojen.

Przy czym każda z walczących ze sobą stron żywiła niezachwiane przekonanie, że nauka, mądrość i instynkt samozachowawczy zmusi wreszcie człowieka do stworzenia zgodnego i rozsądnego społeczeństwa, ale w celu przyspieszenia owego procesu zjednoczenia „ludzie mądrzy" powinni postarać się o jak najszybsze usunięcie z powierzchni planety „ludzi niemądrych", którzy nie byli w stanie pojąć ich szczytnej idei, aby nie przeszkadzali w jej zatriumfowaniu. Instynkt samozachowawczy zaczął jednak prędko słabnąć, do głosu doszli pyszałkowie i chciwcy, którzy wyłącznie wyznawali zasadę — wszystko albo nic. Pragnąc pozyskać wszystko, nie cofano się przed zbrodnią, a jakby tego było mało, uciekano się do samobójstwa. Pojawiły się więc religie, których podstawą było głoszenie kultu niebytu i samozniszczenia, jako pierwszego stopnia do osiągnięcia wiecznego ukojenia w nicości. Wreszcie orędownikom takich idei uprzykrzył się ten bezowocny wysiłek i wtedy na ich twarzach odmalowało się cierpienie, ludzie ci zaś zaczęli rozgłaszać, że właśnie cierpienie jest najwyższym pięknem i tylko ono stanowi uzasadnienie życia. Pojawiły się hymny wysławiające cierpienie. 

Chodziłem wśród nich załamany na duchu i szczerze im współczułem. Kochałem ich przecież chyba znacznie mocniej niż wtedy, gdy na ich twarzach nie odcisnęło jeszcze piętna cierpienie, gdy byli niewinni i piękni. Pokochałem tę Ziemię, która została przez nich skalana grzechem, jeszcze silniej niż wtedy, gdy była rajem. Pokochałem ją jeszcze mocniej jedynie dlatego, że pojawiło się na niej nieszczęście. Proszę państwa, zawsze lubowałem się w nieszczęściach i utrapieniach, ale wyłącznie wtedy, gdy dotykały mnie one osobiście. Jeśli chodzi o nich, to żałowałem ich i litowałem się nad nimi. W rozpaczy wyciągałem do nich błagalnie ręce, obwiniając się o wszystko, co najgorsze, odsądzałem też siebie od wszelkiego szacunku i potępiałem. Starałem się ich przekonać, że wszystkiemu winny jestem wyłącznie ja. To ja w nich zaszczepiłem rozpustę, choroby i grzech! Błagałem ich, aby mnie ukrzyżowali, pokazałem im nawet, jak należy wykonać krzyż. Nie potrafiłem, nie miałem siły jednak odebrać sobie życia samemu, ale pragnieniem moim było wzięcie na siebie ich cierpień, z całego serca tego pragnąłem. Pragnąłem umrzeć w męczarniach, pragnąłem, aby na krzyżu przelana została do ostatniej kropli moja krew. Oni zaś wyśmiewali się tylko ze mnie, by w końcu uznać mnie za nawiedzonego szaleńca. Zapewniali mnie, że nie ma tu żadnej mojej winy, że za nic nie ponoszę najmniejszej choćby odpowiedzialności, że spotkało ich jedynie to, czego sami pragnęli, że musiało się tak stać i nie mogło być inaczej, ich teraźniejszość zaś jest właśnie taką, jaką chcieli mieć. Wreszcie oświadczyli mi, że staję się dla nich niebezpieczny i jeśli nie zamilknę, zamkną mnie w domu wariatów. Wówczas tak ogromna żałość napłynęła do mojej duszy, że ścisnęła mi do granic ostateczności serce i poczułem, iż umieram..."
