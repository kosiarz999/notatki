"Państwa-wyspy, które mają wystarczające zasoby własne na wyspie, są w najkorzystniejszej sytuacji, gdyż nie muszą szukać zasobów surowcowych na zewnątrz (jak USA czy bogata w węgiel Wielka Brytania w XIX wieku).

Japonia natomiast zasobów własnych po rozpędzeniu swojego rozwoju gospodarczego i zbudowaniu rozległego przemysłu nie miała i w latach 30. XX wieku postanowiła ich szukać, najpierw w Mandżurii, a potem Azji Południowo-Wschodniej. Sprowokowało to reakcję USA, niezamierzających oddać zasobów Pacyfiku oraz linii komunikacyjnych do nich prowadzących (Azja Południowo-Wschodnia, brytyjskie Malaje, kolonie francuskie i holenderskie w Azji).

Japonia zdecydowała się na wojnę z potężnymi gospodarczo Stanami Zjednoczonymi, gdy zastosowano wobec niej embargo na niezbędne surowce z Azji Południowo-Wschodniej. Japończycy chcieli je zabezpieczyć siłą, ale obawiali się amerykańskiej Floty Pacyfiku, która mogłaby przeciąć szlaki komunikacyjne prowadzące do zasobów. Dlatego Imperialny Sztab Japonii zadecydował, że flotę USA na Pacyfiku należy prewencyjnie zniszczyć z zaskoczenia w bazie Pearl Harbor na Hawajach.

Państwo kontrolujące szlaki komunikacyjne zasilające jego gospodarkę nie musi liczyć na dobrą wolę innych ani ich protekcję, by mieć dostęp do niezbędnych dla siebie zasobów i aby dokonywać projekcji własnej siły wojskowej dla ochrony interesów, biznesu lub utrzymywania korzystnych kontaktów handlowych z wybranymi przez siebie partnerami.

W związku z powyższym współcześni przywódcy w Pekinie nie czują, że mają niezależność strategiczną, zawsze bowiem grozi im blokada morska szlaków komunikacyjnych ze strony USA ustanowiona na Malakce lub amerykańska projekcja siły w gęsto uczęszczanych i niezbędnych dla rozwoju gospodarki i dostaw surowców morzach przybrzeżnych Azji.

Dlatego w dążeniu do zwiększenia swoich wpływów oraz uzyskania pełnej strategicznej niezależności Chiny chcą kontrolować "swoje" szlaki komunikacyjne przez - jak twierdzą - będące ich "podwórkiem" Morze Południowochińskie, a potem dalej Malakkę, cieśniny indonezyjskie, Ocean Indyjski, aż do Zatoki Perskiej oraz Afryki, a przez Suez do Europy."

"Po kryzysie w 1878 roku rolnictwo brytyjskie bardzo straciło na znaczeniu i zyskowności, z czasem podupadło, ale przemysł dalej się rozwijał. Jednak nawet pomiędzy różnymi gałęziami przemysłu brytyjskiego w następnych dekadach pojawił się nierównomierny wzrost: przemysł tekstylny i przemysł stoczniowy dalej rosły w siłę, lecz przemysł chemiczny i elektryczny nie rosły już tak szybko, mając potężną konkurencję z Niemiec oraz z innych kierunków, które w tym okresie zaczęły się specjalizować w tych dziedzinach produkcji. Wtedy w naturalny sposób, by dać pracę i adekwatne zwroty na prywatnym kapitale inwestycyjnym, Wielka Brytania swoją polityką doprowadziła do dalszego rozwoju przemysłu, który wcześniej i tak sobie dobrze radził. Ten przemysł dalej rósł w siłę i w pewnym momencie, w wyniku trudnego do skontrolowania przerośnięcia, stał się bardzo zależny od rynków zbytu konkurencyjnych z Niemcami. Rywalizując z Niemcami, a nie mogąc stosować barier celnych w globalnej gospodarce, gdyż jako mocarstwo morskie Wielka Brytania korzystała na wolumenie obrotu globalnego, Londyn zaczął w sposób pośredni i subtelny, poprzez oddziaływanie na kluczowe rynki pozaeuropejskie, straszyć swoją potęgą morską Niemcy i ich lokalnych kontrahentów odbierających produkty z Europy poprzez dość sugestywne przypominanie, od kogo zależy bezpieczeństwo handlu i transportu morskiego.

Gospodarka niemiecka przed I wojną światową stworzyła model rozwoju oparty na eksporcie i wysokiej produktywności towarowej, dający (i muszący dawać dla utrzymania spokoju społecznego) około miliona miejsc pracy kolejnym rocznikom mężczyzn pojawiającym się na rynku pracy w związku z gwałtownym przyrostem demograficznym oraz migracją ze wsi do miast. Po zjednoczeniu Niemiec, apetyt niemiecki na rynki zbytu, po to, by dalej utrwalać model gospodarczy, który przynosił im niebagatelny rozwój, przyrost naturalny i zwiększone oddziaływanie polityczne, był nieokiełznany właśnie z powodu oczekiwań i żądań społeczeństwa, a nie z powodu osobistych ambicji przywódców.
Między innymi z tego powodu Niemcy prowadziły określoną politykę wobec wschodu i południa Europy, znajdującego się pod ich (lub austriackim, czyli de facto państwem zależnym strategicznie od Niemiec) wpływem politycznym.
W uproszczeniu: szeroko pojęte narody wschodniej Europy miały produkować żywność i kupować niemieckie towary przemysłowe.

Pod koniec XIX wieku pojawiła się więc presja najpierw w Wielkiej Brytanii, a potem w Niemczech, na rekapitalizację floty i rozbudowę jej zdolności, gdyż Zjednoczone Królestwo w światowej polityce handlowej weszło de facto na drogę przemocy lub przynajmniej groźby jej użycia. Demonstrując swoją dominację morską, w tym kontrolę szlaków komunikacyjnych, którymi towary konkurentów musiałyby być transportowane, i w celu ochrony swoich rynków w Ameryce Południowej Wielka Brytania przepędziła okręty niemieckie podczas tzw. incydentu w Manili w 1898 roku, w czasie wojny USA z Hiszpanią, a w okresie wojny burskiej regularnie wypierała okręty niemieckie z wód południowej Afryki, pokazując światu wrażliwość Niemców na zakłócenia transportu morskiego. Wspomogła także stronę japońską w wojnie z Rosją, by utrzymać wolny i wielki rynek chiński stale otwarty dla swoich towarów.

Niemcy zrozumiały bardzo szybko, że to dominacja morska decyduje o dominacji globalnej i dlatego podjęły wysiłek budowy wielkiej floty, aby otwierać i utrzymywać dla siebie rynki. To z kolei uruchomiło brytyjską politykę osaczania Niemiec sojuszami w Europie poprzez wykorzystanie ich wrażliwości wojskowej i geopolitycznej atakami z obu kierunków: wschodniego i zachodniego, co w rezultacie doprowadziło do wojny światowej, jej dogrywki w postaci II wojny światowej i ostatecznie 
do końca dominacji geopolitycznej Europy w świecie."

"Rosja nie podlega władzy morza i nawet największej potęgi morskiej, gdyż nie można ustanowić na jej portach i handlu morskim blokady, jako że albo nimi nie dysponuje, albo jego przetrwanie w stopniu egzystencjonalnym nie zależy od tych portów. 
Rosja, nieuczestnicząca w wymianie morskiej, jest strukturalnie biedniejsza, ale ma zdolność do komasacji sił wojskowych i oddawania ich do dyspozycji liderom autokratycznym. Ma też tendencję do skupiania silnej władzy centralnej, obawiającej się częstych niepokojów społecznych i dysponującej rozbudowanym aparatem przymusu, w dużej mierze zarządzającym gospodarką na styku gospodarki i polityki — właśnie ze względu na trudność akumulacji kapitału i ograniczonego wolumenu wolnego obrotu towarowego.

Rosja jest rzadko zaludniona, część europejska znacznie bardziej niż azjatycka, istnieją w niej całe obszary bezludne. Mniejszości narodowe zamieszkują tereny kluczowe dla bezpieczeństwa strategicznego i energetycznego Rosji. W rezultacie państwo rosyjskie jest rozdzierane wewnętrznie przez napięcia spowodowane rozmiarem kraju i wyzwaniami związanymi z brakiem infrastruktury.

Zbiory płodów rolnych nie są wydajne, klimat i problemy transportowe czynią obrót żywnością bardzo trudnym, czasochłonnym i relatywnie drogim kapitałowo. Ciężko zatem jest utrzymać duże populacje miejskie w oddaleniu od terenów rolniczych. To podstawowy, odwieczny problem gospodarki rosyjskiej.

Geografia powoduje, że Rosja musi mieć silny rząd centralny i centralnie sterowany system, inaczej rozpadnie się. Zatem ma ona dwa problemy geopolityczne: utrzymanie imperium oraz utrzymanie bezpieczeństwa wewnętrznego — i oba te cele muszą być osiągnięte, ażeby zapobiec rozpadowi. Jednocześnie realizacja jednego zagraża utrzymaniu drugiego.

Dwie są również odwieczne, kluczowe metody realizacji celów strategicznych Rosji: ekspansja na zachód i południe aż do osiągnięcia bezpiecznej flanki i utworzenia sfer buforowych oraz drugi opanowanie niezamarzających portów morskich i oceanicznych w celu zneutralizowania problemów, które ma z infrastrukturą jako mocarstwo lądowe. 
Cierpi bowiem na problemy infrastrukturalne, nie mogąc obsłużyć ogromnego terytorium lądowego, a jako państwo niemorskie nie może tego problemu odciążyć rozwojem handlu i transportu morskiego ani wodnego wewnątrz kraju.

Ogromny obszar, przy permanentnym braku infrastruktury, powoduje, iż władzę można tam sprawować, opierając się na silnym aparacie państwowym, podpartym przymusem lub groźbą jego użycia, co krępuje z kolei rozwój klasy średniej i konkurencyjność gospodarki.

Położenie Rosji powoduje, że jest ona mocarstwem lądowym, które na zachodzie i południu dla swoich stref wpływów nie ma oparcia w naturalnych granicach i nieustannie próbuje je poprawiać, czując się na nich zagrożonym, a raz już poprawione czy opanowane, te poprawione znów stają się zagrożone itd. Powyższa logika ma charakter uniwersalny i dotyczy wszystkich bez wyjątku dużych państw, zwłaszcza lądowych, mających wystarczające zasoby do ekspansji, a przejawia się w fizycznym lub ekonomicznym podporządkowaniu sąsiadów. 
Opisywana logika dyktowana jest także prawami ekonomii, gdyż duży podmiot — z dużym rynkiem i dużą podażą mocy kapitałowej i ludzkiej oraz zasobami energii i sitami zbrojnymi — uzależnia słabszych sąsiadów.

Z perspektywy geostrategicznej bowiem od strony zachodniej Rosja dysponuje terytorium, które jest bardzo trudne do obrony przed najeźdźcą, nie ma przeszkód terenowych, masywów górskich, stąd w myśleniu strategicznym elit rosyjskich silna dążność do stworzenia sfer buforowych, kontrolowanych przez państwo, które wytracą impet sił wojskowych i strategicznych przeciwnika.
Utrzymanie statusu takich buforów wymaga używania siły z powodu oporu zamieszkujących je ludności. Stworzenie i utrzymywanie buforów powoduje, że Rosja jest postrzegana jako państwo agresywne oraz represyjne wewnętrznie, gdyż w celu utrzymania imperium stosuje bezwzględne metody dla utrzymania władzy danej grupy przywódczej.

W przeciwieństwie do USA i Niemiec, a także częściowo Chin, Rosja nie osiągnęła swoich strategicznych celów, po osiągnięciu których czułaby się bezpieczna. Najważniejszym z nich i realistycznym jest stworzenie strefy buforowej na zachodzie i południowym zachodzie. Rosja jest zatem geopolitycznie niestabilna. Geografia powoduje, że Rosja musi dominować masy lądowe Eurazji. Uzyskawszy kontrolę, chce więcej. Im więcej chce, tym bardziej niestabilna się staje i cofa się lub rozpada w powtarzającym się cyklu. 
Cykle te nie mają nic wspólnego z ideologią lub charakterem narodu rosyjskiego czy jego elit przywódczych. Decyduje o tym geografia."