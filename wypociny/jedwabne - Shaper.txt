Przeglądam raport śledztwa IPN dotyczącego mordu Żydów w Jedwabnem. Znalazłem tam fragment dotyczący Hermanna Schapera, dowódcy "kommando SS Zichenau-Schroettersburg (Ciechanów-Płock), czyli macierzyste komando specjalne (Einsatzkommando) Grupy Operacyjnej B (Einsatzgruppe B).
Nie ma co, "niemiecka precyzja" opanowała również niemiecką machinę zagłady...
W skrócie - facet dowodził oddziałami, które w lipcu-sierpniu 1941 roku jeździły po powiecie łomżyńskim i mordowały Żydów.

Po uzyskaniu zgody od prokuratury niemieckiej IPN przesłuchał Hermanna Schapera 2 kwietnia 2002 roku. Zeznał, że jego oddział zajmował się jedynie zabezpieczaniem sowieckiej dokumentacji (Łomża i cały okrąg białostocki były terenami sowieckimi). Raz uczestniczył w egzekucji Żydów (oczywiście w charakterze obserwatora, a nie kata), ale doznał po tym rozwolnienia i przewieziono go do koszar... Oczywiście nie pamięta, gdzie odbyła się egzekucja.
Generalnie nic nie pamiętał i nie pamiętał nawet czy był dowódcą komanda w sierpniu 41' oraz czy miał zwyczaj nosić czapkę Totenkopfu.

Ale dalej jest jeszcze ciekawiej:
"Na pytanie, co mu jest wiadomo o faktach masowych mordów ludności żydowskiej w okresie czerwca — września 1941 r. na obszarze w pobliżu Łomży, świadek stwierdził, że dochodziło do „dzikich" akcji miejscowej ludności i jakichś oddziałów. Dodał, że nie wie, jakie to były oddziały. Nie udało się uzyskać sprecyzowania powyższej wypowiedzi. Świadek w tym miejscu okazał bowiem dokumentację lekarską, wśród niej świadectwo leczącego go lekarza internisty o tym, że nie może brać udziału w przesłuchaniach. Prokurator niemiecki skontaktował się telefonicznie z lekarzem, od którego uzyskał informację, że przesłuchiwanie Hermanna Schapera jest niebezpieczne ze względu na możliwość doznania przez niego zawału serca lub udaru mózgu. Przesłuchanie przerwano. Zarządzono zasięgnięcie opinii lekarskiej przed ewentualnym kontynuowaniem czynności. Następnego dnia Hermann Schaper został podany badaniom. Lekarz sądowy uznał świadka za niezdolnego do udziału w postępowaniu. Zaznaczył, że nie można oczekiwać istotnej poprawy aktualnego stanu zdrowia świadka. (...) 
Wspomniane zeznania von der Groebena, Finkelsztajn i Felera zdają się odsłaniać właściwy, eksterminacyjny charakter działań komanda Schapera. Otrzymane z prokuratury hamburskiej zawiadomienie o zniszczeniu akt archiwalnych postępowania przeciwko Hermannowi Schaperowi (umorzonego w 1965 r.) uniemożliwiło uzyskanie ewentualnych danych, które mogłyby dopomóc do sprawdzenia tezy, że wymieniony i jego podwładni byli w dniu 10 lipca 1941 r. w Jedwabnem."