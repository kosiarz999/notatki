Zastanawiające, że Ameryka zbudowała w przeciągu 100 lat od odzyskania niepodległości gospodarkę, która stanowiła Mekkę dla imigrantów oraz konkurencję dla światowego mocarstwa jakim było wówczas Zjednoczone Królestwo. Wielu twierdzi, że jest to koronny dowód na to, że gospodarka wolnorynkowa potrafi zdziałać cuda. Tymczasem prawda nie jest taka prosta.

Oczywistym jest, że to bogactwo naturalne pozwoliło Ameryce na tak błyskawiczny rozwój. Do dzisiaj zresztą USA ma jeden z najniższych wskaźników gęstości zaludnienia na świecie: 76 os./km2, czyli jedną czwartą tego co w Niemczech czy w Chinach, co oczywiście przekłada się na cenę gruntu i nieruchomości.

Jednak tak błyskawiczny rozwój nie byłby możliwy bez dorzecza rzek Missisipi i Missouri (fot. 1). Cały system rzeczny tych rzek ma więcej spławiających i niezamarzających kilometrów wód śródlądowych niż wszystkie systemy wodne wszystkich pozostałych państw świata RAZEM WZIĘTYCH, co stanowi kręgosłup gospodarki USA i darmowy transport dla ruchu towarowego. O tym jak ważny dla gospodarki jest transport wodny świadczy fakt, że jeszcze 50 lat temu dzięki pracom inżynieryjnym możliwe było dołączenie do tego systemu rzecznego Wielkich Jezior.
Ponadto dorzecze Missisipi i Missouri jest zlokalizowane w największym skupisku płodnej i wydajnej ziemi uprawnej na świecie, gdzie występują długie okresy wegetacji i obfite opady.

Transport wodny jest kilkadziesiąt razy tańszy niż lądowy, ponadto nie wymaga budowy infrastruktury do jego utrzymania, co czyni towary spławiane rzeką konkurencyjne cenowo. Przykładowo, wystarczyło spuścić parę drzew, pozbawić je gałęzi i spławić je rzeką, by inne osoby mogły wybudować dzięki nim dom. Nie trzeba było martwić się o w jaki sposób należy przetransportować budulec leśnymi bezdrożami, rzeka rozwiązuje ten problem sama.
Właśnie ten system wodny sprawił, że kolonizacja Ameryki przez pionierów mogła przebiegać tak sprawnie i szybko oraz że pierwotnego, organicznego kapitału było w USA zawsze bardzo dużo po zakończeniu wojny secesyjnej i skonsolidowaniu państwa wzdłuż tych rzek.

Dodatkowo atlantyckie wybrzeże USA posiada więcej naturalnych portów i zatok niż pozostała CAŁA ZACHODNIA PÓŁKULA. Możliwość przewożenia towarów wodą powoduje automatycznie, ze kraje z siecią wodną znacznie szybciej się bogacą.

Spójrzmy jeszcze raz na geografię Stanów. Od zachodu i wschodu są one oddzielone ogromnymi oceanami, od południa granice z Meksykiem broni pustynia, a granicę z Kanadą oddzielają jeziora i lasy. To geografia sprawiła, że w USA można było w spokoju pomnażać kapitał, bez strachu o najazdy z zewnątrz. I to właśnie ona sprawiła, że na samym początku, po wygranej wojnie o niepodległość z Anglią, wielka strategia państwa polegała na izolacjonizmie - odcinamy się od Europy, jej problemów i państw europejskich, które miałyby chrapkę na słabe państwo amerykańskie. Jednocześnie jednak dbamy o dalszą ekspansję na kontynencie, wypierając pozostałe mocarstwa europejskie z Ameryki.

Pierwszym etapem tej koncepcji był zakup Luizjany w 1803 roku od Napoleona, co umożliwiło wykorzystanie dorzecza Missisipi w celu ekspansji i eksploatacji Ameryki. Wybudowano nawet drogę, Cumberland Road, w 1818 roku, łączącą rzekę Potomac z rzeką Ohio, by móc łatwo kolonizować amerykańską ziemię aż po deltę Missisipi. To właśnie transport rzeczny przy wykorzystaniu parowców umożliwił dalszą kolonizację. Dość powiedzieć, że w 1810-tych pływało 20 parowców, w 1830-tych było ich już ponad 1200 (fot. 2). I były bezkonkurencyjne - cena przejazdu była trzykrotnie niższa od przynajmniej 4 razy wolniejszych żaglowców.
Gdyby nie parowce, nie byłoby możliwe połączenie Pacyfiku z Atlantykiem i wybudowanie kolei łączącej oba wybrzeża w 1869 roku (fot.3).

Warto pamiętać o tym, że ekspansja odbywała się kosztem Indian, czego ostatecznym wyrazem był Indian Removal Act z 1830 roku, który przesiedlał kilka plemion indiańskich z dorzecza Missisipi na zachód, poza żyzne tereny (fot. 4). W pamięci Indian ten fakt zapamiętany został jako Trail of Tears - Szlak Łez. Z powodu warunków, w jakich doszło do relokacji zginęło przynajmniej 4000 rdzennych Amerykanów.
Indianie mają taki sam stosunek do tego wydarzenia jak Polacy do Marszów Śmierci.

Z powodu wagi dorzecza Missisipi Amerykanie za wszelką cenę próbowali go zabezpieczyć przed europejskimi rywalami. Przejawem tego była wojna z Wielką Brytanią w 1812-1815, zakup Florydy od Hiszpanii w 1819 roku, pozbycie się zagrożenia ze strony Meksyku w 1845 oraz wypchnięcie Wielkiej Brytanii z Oregonu w latach 1842-1844 (fot 5). W latach 1819 - 1853 Stany Zjednoczone powiększyły swoje terytorium aż o 80%.

Kapitalizm wolnorynkowy nie byłby tak skuteczny gdyby nie ta łatwość z jaką można było akumulować pierwotny kapitał. Nie było potrzeby na budowanie drogiej i sztucznej infrastruktury, takiej jak drogi, mosty czy linie kolejowe. Sąsiedzi, nawet jeśli byli, to byli słabi, nie było więc potrzeby utrzymywać wielkich armii na granicy czy budować kosztownej infrastruktury obronnej.

Tani kapitał oraz brak konieczności budowy infrastruktury determinuje model gospodarki kapitalistycznej preferowanej w USA, gdzie rząd centralny nie prowadzi centralnej polityki gospodarczej w rozumieniu europejskim. W innych krajach industrializacja i budowa infrastruktury musiała być wspierana przez rząd lub wielkie podmioty gospodarcze ściśle z rządem współpracujące - tzw. czempioni gospodarek, tak jak miało to miejsce w Niemczech, Francji czy Japonii. W Stanach tak ogromne inwestycje nie były potrzebne. W konsekwencji wypracowany został naturalny system obrotu, akumulacji i inwestycji kapitału, stąd brak podatku dochodowego aż do 1913 roku. Rząd nie angażuje się w działalność korporacyjną ani nie obraca w gospodarce pieniędzmi podatników. Nie ma czempionów narodowych, co implikuje innowacyjność oraz większą elastyczność. Umożliwiło to, bez wielkich dodatkowych nakładów i przy małych nakładach koniecznych, lokalną, organiczną industrializację USA (w XIX i XX wieku) oraz innowacyjność nowych gałęzi przemysłu i wytwórczości, tworzących nowe rynki dla sporej populacji, która stale się rozrastała w skutek imigracji.

To właśnie bogactwo naturalne USA, jego geografia, sytuacja geopolityczna oraz system rzeczny Missouri ulokowany w najbardziej wydajnych polach uprawnych na świecie przyczyniły się do tak gwałtownego wzrostu gospodarczego. Nie spłycajmy więc XIX wiecznej historii USA do kwestii genialności kapitalizmu wolnorynkowego, gdyż w tym wypadku miał on idealne warunki do rozwoju, które nie występują w innych miejscach na świecie. 
Budowanie bogactwa to coś więcej niż "dajcie nam się w spokoju rozwijać".