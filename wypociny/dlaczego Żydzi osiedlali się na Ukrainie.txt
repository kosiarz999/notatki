Ciekawa rzecz o Ukrainie. Wiek XVI.
"W procesie kolonizacyjnym Ukrainy udział brali Żydzi z całej Europy. W wielu osadach stanowili większość wśród mieszkańców; i w ten sposób, po raz pierwszy poza Palestyną, zdominowali lokalną kulturę. Odgrywali ważną rolę w każdej dziedzinie życia i administracji. Pobierali podatki i opłaty celne. Byli doradcami rządu.
Jak do tego doszło?
Liczebność mieszkańców Europy Zachodniej rosła w szybkim tempie. Rodziło to potrzebę importu coraz większych ilości zboża. Przedsiębiorczy ziemianie polscy, chcąc wyjść naprzeciw temu zapotrzebowaniu, nawiązali współpracę z inwestorami żydowskimi w celu stworzenia dodatkowych pól uprawy pszenicy przeznaczonej na ów rynek, spławiania zboża rzekami do portów i wysyłania go statkami na Zachód. Polscy magnaci — Radziwiłłowie, Sobiescy, Zamojscy, Ostrogscy, Lubomirscy — posiadali ziemię albo ją zdobyli podbojem. Niemieccy luteranie zarządzali portami. Duńscy kalwiniści byli właścicielami większości statków Resztę zaś robili Żydzi. Nie tylko zarządzali majątkami ziemskimi, ale w wielu przypadkach wchodzili w posiadanie dokumentów własności w zamian za kapitał obrotowy. Niekiedy sami dzierżawili majątki. Zajmowali się pobieraniem rogatkowego. Budowali i prowadzili młyny oraz gorzelnie. Byli właścicielami barek, którymi wywozili pszenicę, a w zamian sprowadzali wino, sukno i luksusowe towary, którymi handlowali w swoich sklepach. Zajmowali się mydlarstwem, szklarstwem, garbarstwem i futrzarstwem. Zakładali wsie i miasteczka (sztetłech), w których rezerwowali dla siebie centrum, podczas gdy chłopi (katoliccy w Polsce, prawosławni na Ukrainie) zamieszkiwali peryferia. Sojusz magnacko-żydowski zaowocował jeszcze większym uciskiem chłopów i szaraczkowej szlachty. Zwłaszcza na wschodnich terenach Rzeczypospolitej (Ukraina) Żydzi pełnili obowiązki zarządców własności ziemskich i reprezentowali, najczęściej nieobecnych w posiadłościach, właścicieli. Często także sami Żydzi stawali się magnatami, dzierżawiąc wielkie majątki. Polska szlachta wydzierżawiała Żydom także młyny, browary, gorzelnie, oberże i rogatki.
W 1500 roku żyło w Polsce jedynie 20-30 tysięcy Żydów na pięć milionów ogółu ludności. Do roku 1575, kiedy liczba ogółu wzrosła do siedmiu milionów, Żydów było już 150 tys. i od tego czasu wzrost był coraz szybszy.
To między innymi hiszpańska inkwizycja, wyjęta spod władzy papieża, a zarządzana przez władców hiszpańskich, przyczyniła się do wypędzenia Żydów i maranów (przechrzczonych Żydów) z Półwyspu Iberyjskiego. To reformacja i późniejsze antysemickie poglądy Lutra sprawiły, że Żydzi przestali być mile widziani w Cesarstwie. 
A w Polsce? Wszystkich innowierców chroniła konfederacja warszawska. Że już nie wspomnę o edyktach i przywilejach Kazimierza Wielkiego, który sam korzystał z pomocy żydowskich "specjalistów od pieniądza".