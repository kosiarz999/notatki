Zadziwia mnie fakt, że są jeszcze ludzie, którzy wierzą w to, że "kiszczakowe akta" są tak naprawdę wytworem Kaczyńskiego, który za wszelką cenę chce zdyskredytować "legendę" Polski. No i koronny argument: "DZIWNE, że teczka Kaczyńskiego się tam nie znalazła".
Przypominam, że o TW Bolek wiadomo już od wielu lat. Głośno się zrobiło o tym dopiero w 2008 roku, gdy Cenckiewicz i Gontarczyk, historycy IPNu, przeanalizowali SBeckie dokumenty, które posiadał IPN na temat Wałęsy. Wydali wówczas monografię IPNu "SB a Lech Wałęsa. Przyczynek do biografii".
O książce zrobiło się głośno nie dlatego, że mówiła o kontrowersyjnej rzeczy (bo każdy wytłumaczyłby to pomówieniem). Ona posiadała skany dokumentów, których nie można byłoby w żaden sposób obalić i zdyskredytować.
To jest powód, dla którego teraz tą książkę można dostać jedynie w drugim i trzecim obiegu. Nigdzie oficjalnie (poza antykwariatem) już jej nie dostaniecie.

Poniżej przedstawiam 7 najważniejszych stron ze skanów opublikowanych w tej książce. Samych skanów, które dotyczą sprawy TW Bolek i Lecha Wałęsy jest 112 stron!
Pierwszy skan to informacje z komputerowego zbioru danych byłej SB. Łączą one wyraźnie osobę Lecha Wałęsy z TW Bolek.

Kolejne trzy skany to jeden z 8 donosów Bolka, które posiada IPN. Donosy pochodzą z okresu 12 I 1971 - 3 X 1972. Ponadto po stanie teczek można zauważyć, że przynajmniej dwa doniesienia Bolka zostały wyrwane z teczek SB i próbowano zatuszować ich obecność.
Donosy Wałęsy przyczyniły się do inwigilacji osób politycznie niewygodnych dla władzy (m.in. próba identyfikacji podpalaczy KW PZPR w Gdańsku dnia 22 IV 1971) i do zwolnienia z pracy Józefa Szylera. Wałęsa podawał raportach nazwiska osób, które chciały upamiętnić ofiary grudnia 70', np. poprzez złożenie wieńców czy postawienie pomnika.
Dlaczego donosił? Dla kasy. Ta wahała się od 500 zł do 1500zł za raport (jego pensja to 2200zł). Ponadto w X 72' dostał mieszkanie służbowe.

Piąty skan to notatka służbowa mjr Czesława Wojtalika i mjr Ryszarda Łubińskiego z KW MO w Gdańsku z rozmowy przeprowadzonej 6 X 78' z Lechem Wałęsą, której celem było ponowne pozyskanie go do współpracy.

Szósty skan to kopia arkusza ewidencyjnego osoby internowanej, w której odnotowano fakt, że Lech Wałęsa był t.w. SB i w latach 70-72 przekazał szereg informacji dot. negatywnej działalności pracowników Stoczni. Oryginał został wyrwany z jednej z teczek, którą Lech Wałęsa wypożyczył 28 IX 1993 roku. Razem z czterema innymi teczkami dotyczącymi jego osoby.

Siódmy skan to wycofane oświadczenie prezydenta Lecha Wałęsy dla Polskiej Agencji Prasowej z 4 VI 1992 r. (Nocna Zmiana i lista Macierewicza). Stwierdza on w tej kopii, że "Aresztowano mnie wiele razy. Za pierwszym razem, w grudniu 1970 roku, podpisałem 3 albo 4 dokumenty. Podpisałbym prawdopodobnie wtedy wszystko, oprócz zgody na zdradę Boga i Ojczyzny, by wyjść i móc walczyć."

Ponadto w książce znajduje się skan notatki służbowej z rozmowy szefa Oddziału V Naczelnej Prokuratuty Wojskowej płk. Bolesława Kilisia i dyrektora Biura Śledczego MSW płk. Hipolita Starszaka z Lechem Wałęsą w dniu 14 XI 1982 rok. Czytamy tam, że >>L.Wałęsa odmówił złożenia podpisu pod oświadczeniem, twierdząc, że "od czterech lat niczego nie podpisuje".<<

I to są dokumenty, które IPN miał w posiadaniu od zawsze. Tych z "szafy Kiszczaka" nawet tutaj nie wziąłem pod uwagę.

"No dobrze", ktoś powie, "ale skoro Wałęsa zerwał współpracę z SB w 76' to dlaczego SB nie starały się wykorzystać dokumentów, które posiadała do dyskredytacji Wałęsy?" 
Ależ próbowali. W 1982 roku. Druk ulotny "Mieszka II", Andrzeja Kołodzieja, pokwitowania odbioru pieniędzy czy nawet kopie jednego z donosów, takie rzeczy wówczas po Stoczni latały.

Błąd Wałęsy polegał na tym, o czym zresztą mówił Naczelny 5 lat temu, że Lech nie przyznał się do tego, że był Bolkiem. Miał wyjść na mównicę, trzy razy klepnąć się w pierś, "tak, to ja byłem Bolkiem, ale w 76' zerwałem współpracę i z tym reżimem walczyłem. To był mój błąd i wszystkich, których wówczas wtedy skrzywdziłem, przepraszam." Powinien był tak zrobić. Naród by to zrozumiał, czasy przecież były jakie były, no ale się zrehabilitował, prawdziwy mąż stanu.
Ale tego nie zrobił. I to był jego największy błąd.
A teraz brnie dalej w zaparte i tłumaczy się "płaczącymi SBkami" i podrzuconymi dokumentami".