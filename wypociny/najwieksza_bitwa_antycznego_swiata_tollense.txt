90 km na zachód od Szczecina dokonano historycznego odkrycia.

W dolinie rzeki Tollense znaleziono ślady bitwy z 1250 roku PRZED Chrystusem, czyli sprzed ponad 3 tys. lat.
Na odcinku rzeki o długości 3 km znaleziono drewniane maczugi, brązowe groty włóczni oraz krzemienne i brązowe groty strzał.
Znaleziono również kości w znacznych dla takich wykopalisk ilościach: przynajmniej 5 koni oraz ponad 130 ludzi. Kolejne setki leżą nieodkryte, a tysiące tych których przeżyło, uciekło z pola bitwy.

Jeśli wszystkie te kości pochodzą z tego samego wydarzenia to mamy do czynienia z bitwą, której skali nikt dotychczas nie brał na poważnie pod uwagę. Byłaby to nie tylko największa bitwa na północ od Alp w epoce brązu. Może to być również najwcześniejszy dowód, w postaci kości wojowników i broni, na bitwę tej wielkości gdziekolwiek w starożytnym świecie.

Dotychczas uważano, że "barbarzyńcy" sprzed 3 tys. lat byli zbyt prymitywni do organizowania bitew, w których uczestniczą tysiące wojowników. "Minimum 130 ludzi, 5 koni. A przekopaliśmy jedynie 450 metrów kwadratowych. To, maksymalnie, 10% znaleziska. Najpewniej jednak 3% lub 4%. Jeśli przekopiemy cały obszar to możemy znaleźć 750 ciał. To niespotykane dla epoki brązu."
Jeśliby przyjąć, że została zabita 1/5 wojowników, dałoby to liczbę 4000 wojów uczestniczących w bitwie.

Co więcej, 27% ciał wykazuje zagojone rany, otrzymane w poprzednich walkach (w tym 3 czaszki z zagojonymi pęknięciami). Oznacza to, że spory odsetek tych ludzi to byli doświadczeni i wyszkoleni wojownicy. Uzbrojeni i wyposażeni w zbroje stanowili nowość w Europie, elitę ówczesnego społeczeństwa - klasę wojowników.

Znacząca większość wojów zginęła od wielokrotnych pchnięć włócznią w tors. Pozostali ginęli od strzał i miecza.

Zwycięzcy ograbili zwłoki z kosztowności i wyposażenia, potem ciała wrzucili do wody.

Nieznane jest źródło konfliktu, ale znanych jest kilka faktów, tłumaczących kontekst bitwy.
Po pierwsze wiadomo, że bitwa zaczęła się od miejsca, gdzie rozciągał się 120 metrowy most z drewna i kamienia. Most ten w dniu bitwy istniał w tym miejscu już 500 lat, ale był nadal reperowany i stanowił kluczowe miejsce dla ówczesnego transportu.
Po drugie udowodniono (na bazie badań izotopów zębów i badań DNA tychże), że mężczyźni pochodzili z różnych części Europy: jedna grupa pochodziła z Polski i Skandynawii, druga pochodziła z południa Europy.
Po trzecie bitwa w Tollense wpisuje się w okres radykalnych przemian na świecie. Na morzu śródziemnym grasują Ludy Morza. W Grecji doprowadzili do upadku cywilizacji mykeńskiej, stanowili poważne zagrożenie dla Egiptu. W północnej Europie powstają pierwsze grody. Zapewne były odpowiedzią na pewne przemiany społeczne, których do końca nie jesteśmy świadomi. 
Bitwa na rzece Tollense również stanowiła odpowiedź na te zmiany.